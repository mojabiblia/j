<html lang="pl-PL">
<head>
<meta charset="UTF-8" />
<title>Dlaczego Jehoszua stał się człowiekiem?</title>

<meta name="description" content="Dlaczego Jehoszua stał się człowiekiem? / Bóg Jezus trójca wiara unitarianizm unitarianie arianie jehoszua.dbv.pl jehoszua.ddv.pl "/>
<meta name="robots" content="max-snippet:-1, max-image-preview:large, max-video-preview:-1"/>
<meta property="og:locale" content="pl_PL" />
<meta property="og:type" content="website" />
<meta property="og:title" content="Dlaczego Jehoszua stał się człowiekiem?" />
<meta property="og:description" content="Dlaczego Jehoszua stał się człowiekiem? / Bóg Jezus trójca wiara unitarianizm unitarianie arianie jehoszua.dbv.pl jehoszua.ddv.pl" />
</head>
<body>

<div style="max-width: 1000px;margin: auto;">
  
<a href="https://mojabiblia.github.io/j" style="text-decoration:none"> ↞ Spis treści </a></br></br>

<div>
<h1 class="art-postheader entry-title">Dlaczego Jehoszua stał się człowiekiem?</h1>
</div>

<p><span style="color: #000000;"><br /><br />&nbsp;&nbsp;&nbsp;&nbsp;&nbsp;&nbsp;&nbsp; Cudowna społeczność między Bogiem a człowiekiem została zerwana przez grzech.<br /></span><span style="color: #000000;"><br />Izajasz napisał:<span>&nbsp;</span></span><span style="color: #0000ff;">&bdquo;Wasze winy są tym, co was odłączyło od waszego Boga&rdquo;.</span><span>&nbsp;<br /><br /></span>Z definicji, jaką nam przekazał apostoł Jan (1 Jana 3:4) wynika, że grzech jest przestępstwem Prawa. Jakiegokolwiek Prawa, Rozkazu, ustanowionego przez Boga.&nbsp;<br />Dlatego B&oacute;g już na początku przestrzegł naszych prarodzic&oacute;w, że jeśli zgrzeszą,<span>&nbsp;</span><span style="color: #0000ff;">&bdquo;niechybnie umrą&rdquo;</span><em><span>&nbsp;</span></em>(1 Mojżesza 2:17), a apostoł Paweł potwierdzał, że<span>&nbsp;</span><span style="color: #0000ff;">&bdquo;zapłatą za grzech jest śmierć&rdquo;</span><em>.&nbsp;</em>&nbsp;<br /><br />Tak, więc, aby grzech został zgładzony, sprawiedliwość Boża wymagała śmierci winowajcy!&nbsp;<br /><span><br />Wspaniały Plan Zbawienia, przygotowany przez Boga, uwzględniał dwie konieczności:&nbsp;<br /><br />1. Musiało stać się zadość sprawiedliwości.<br />2. Winowajca miał być ocalony.&nbsp;<br /><br />Zasadniczo były to dwie wykluczające się możliwości, a jednak&nbsp;B&oacute;g sprostał sytuacji - w Chrystusie stała się rzecz niemożliwa!&nbsp;<br /><br />Gdy w Izajasza 11:5 czytamy o Mesjaszu, iż&nbsp;<strong><span style="color: #0000ff;">&bdquo;sprawiedliwość będzie mu pasem na biodrach a wierność przepasaniem jego lędźwi&rdquo;</span></strong>, to stwierdzenie to posiada najmniej trzy znaczenia:<br /><br />- Po pierwsze określa&nbsp;<strong>osobistą</strong>&nbsp;<strong>sprawiedliwość</strong>&nbsp;Jehoszua Chrystusa,&nbsp;<em><span style="color: #0000ff;">&bdquo;kt&oacute;ry grzechu nie uczynił, a zdrada nie znalazła się na jego ustach&rdquo;</span></em>&nbsp;(1 Piotra 2:22).<br />Jego sprawiedliwość uznać musieli nawet Jego wrogowie (Mateusza 22:16, Jana 8:46).<br /><br />- Po drugie, m&oacute;wi o&nbsp;<strong>usprawiedliwieniu</strong>, jakie nam wyjednał poprzez swoją zastępczą śmierć na Golgocie, kt&oacute;re dostępne jest dla wszystkich&nbsp;<span style="color: #0000ff;">&bdquo;darmo z łaski poprzez wiarę&rdquo;&nbsp;</span>(Rzymian 3:19-24, Efezjan 2:8-9).&nbsp;<br /><br />- Po trzecie określa rodzaj, charakter i znaczenie walki, jaką stoczył na ziemi, oraz zwycięstw, jakie w niej odni&oacute;sł.&nbsp;<br /><br />Księga Objawienia nadaje Mu dwa znamienne tytuły:<br />&bdquo;<strong><span style="color: #0000ff;">Wierny i Sprawiedliwy, gdyż sprawiedliwie sądzi i sprawiedliwie walczy&rdquo;</span></strong>&nbsp;(Objawienie 19:11).<br /><span style="color: #2222ff;"><br /></span>Walka Chrystusa, Jego b&oacute;j o usprawiedliwienie nas z grzechu, był zarazem bojem o&nbsp;<strong>Bożą sprawiedliwość.<br /></strong><span style="color: #0000ff;">&bdquo;Bądź mądry,&nbsp;synu m&oacute;j, i rozweselaj moje serce, a będę m&oacute;gł dać odprawę temu, kto mnie lży.&rdquo;&nbsp;</span>(Przysł&oacute;w 27:11).<br /><br />Skoncentrowani na dziele usprawiedliwienia, jakiego dokonał Zbawiciel, tracimy czasami z oczu to&nbsp;<strong>drugie dzieło</strong>.<br />Tymczasem jest to niezwykle ważne, jest punktem wyjścia dla zbawienia. Sp&oacute;jrzmy, bowiem na pewne kluczowe zagadnienia związane z grzechem i zbawieniem od niego.<br /><br />Fakt, że na początku człowiek zgrzeszył (1 Mojżesza 3:1-7) m&oacute;gł dowodzić jednej z dw&oacute;ch ewentualności:<br /><br /><strong>1.</strong>&nbsp;<strong>Człowiek został stworzony zbyt słabym i musiał zgrzeszyć</strong>.<br />W takim przypadku niekwestionowaną winę ponosiłby Stw&oacute;rca.<br /><br /><strong>2.</strong>&nbsp;<strong>C</strong><strong>złowiek był wystarczająco silny, aby się oprzeć grzechowi, lecz popełnił go, gdyż świadomie i dobrowolnie</strong>&nbsp;dokonał fatalnego wyboru opowiadając się po stronie szatana.<br /><br />B&oacute;g zapowiedział i przygotował warunki, a także OSOBĘ - Swego Jednorodzonego Syna, dzięki czemu możemy rozproszyć wszelkie wątpliwości, jeśli chodzi o te dwie możliwości.<span style="color: #2222ff;"><br /><br /></span>W pierwszym Liście do Koryntian 15:45, 47 Jehoszua nazwany został&nbsp;<strong><span style="color: #0000ff;">&bdquo;drugim Adamem&rdquo;</span></strong><strong>&nbsp;</strong>i&nbsp;<strong><span style="color: #0000ff;">&bdquo;drugim człowiekiem&rdquo;</span></strong><span style="color: #0000ff;">.</span>&nbsp;&nbsp;<br /><br />Przy tej okazji&nbsp;należy także przypomnieć o Jego wielkim poświęceniu względem nas - On, jako Jednorodzony Syn Boży, będący u boku Ojca (Jana 1:1), dobrowolnie wyzbył się całkowicie swojej chwały i pozycji, a także swojej natury, stając się na kr&oacute;tki czas tylko i wyłącznie człowiekiem (co nie zmienia faktu, że nadal Jego Ojcem był i jest B&oacute;g), a będąc już człowiekiem, nie był wyniosły i władczy, lecz pełen pokory i miłości:<br /><span style="color: #0000ff;">&bdquo;kt&oacute;ry chociaż był w postaci Bożej, nie upierał się zachłannie przy tym, aby być r&oacute;wnym Bogu,&nbsp;</span><span style="color: #0000ff;">(7)</span><span style="color: #0000ff;">&nbsp;lecz&nbsp;<strong>wyparł się samego siebie</strong>, przyjął postać sługi i stał się podobny ludziom; a okazawszy się&nbsp;z postawy&nbsp;<strong>człowiekiem</strong>,&nbsp;</span><span style="color: #0000ff;">(8)</span><span style="color: #0000ff;">&nbsp;uniżył samego siebie i był posłuszny aż do śmierci, i to do śmierci krzyżowej.&rdquo;</span>&nbsp;(Filipian 2:6-8).&nbsp;<br /><br />Przekład Biblii Gdańskiej tak ten fragment oddaje:<br /><span style="color: #0000ff;">&bdquo;Ale&nbsp;<strong>wyniszczył samego siebie</strong>, przyjąwszy kształt niewolnika, stawszy się podobny ludziom;&nbsp;</span><span style="color: #0000ff;">(8)</span><span style="color: #0000ff;">&nbsp;I postawą znaleziony&nbsp;<strong>jako człowiek</strong>&rdquo;.<br /></span><span style="color: #0000ff;"><br /></span>Nie ulega żadnej wątpliwości, że nie było w Nim żadnych dw&oacute;ch natur, żadnych dwoistości i wcieleń &ndash; po prostu stał się człowiekiem, kt&oacute;ry całkowicie wyzbył się swojej wcześniejszej pozycji i natury, po to, aby wypełnić Boży plan zbawienia:<br /><span style="color: #0000ff;">&bdquo;Ja cię uwielbiłem na ziemi;&nbsp;<strong>dokonałem dzieła, kt&oacute;re mi zleciłeś</strong>, abym je wykonał;&nbsp;</span><span style="color: #0000ff;">(5)</span><span style="color: #0000ff;">&nbsp;a teraz Ty mnie uwielbij, Ojcze, u siebie samego tą&nbsp;<strong>chwałą, kt&oacute;rą</strong>&nbsp;<strong>miałem u ciebie, zanim świat powstał</strong>.&rdquo;</span>&nbsp;(Jana 17:4).<br /><br />Ten fakt, fakt, że Syn Boży stał się SYNEM CZŁOWIECZYM posiada bardzo ważne znaczenie.&nbsp;Jehoszua Chrystus przyszedł na ziemię, jako<strong>&nbsp;drugi Adam</strong>, dysponując tymi samymi możliwościami, jakie posiadał -&nbsp;<strong>pierwszy Adam</strong>, kt&oacute;ry zresztą był tylko Jego zapowiedzią:<br /><span style="color: #0000ff;">&bdquo;Adam, będący obrazem tego, kt&oacute;ry miał przyjść.&rdquo;&nbsp;</span>(Rzymian 5:14).&nbsp;<br /><br />W ten spos&oacute;b została przywr&oacute;cona raz jeszcze sytuacja sprzed grzechu - bezgrzeszne człowieczeństwo stanęło do walki z szatanem i grzechem.&nbsp;<br /><br />Jehoszua przyszedł na ziemię w ziemskim ciele, dlatego&nbsp;<span style="color: #0000ff;">&bdquo;żeby przez niego wszystko, co jest&nbsp;<strong>na</strong>&nbsp;<strong>ziemi i na niebie</strong>,&nbsp;pojednało się z nim dzięki przywr&oacute;ceniu pokoju przez krew krzyża jego&rdquo;,&nbsp;czyli, r&oacute;wnież po to, aby&nbsp;B&oacute;g okazał się w oczach ludzi i anioł&oacute;w&nbsp;</span><strong>sprawiedliwym</strong>, i&nbsp;<strong>miłosiernym</strong>&nbsp;Bogiem, udowodniając, że Ojciec nie popełnił żadnego błędu, ani nie postawił Adamowi za wysoko poprzeczki.<br />&nbsp;<br />Jeśli na początku w Edenie,&nbsp;<strong>grzech pokonał ciało</strong>, to w Chrystusie stała się rzecz przeciwna - On&nbsp;<strong><span style="color: #0000ff;">&bdquo;pokonał grzech w ciele&rdquo;</span></strong>&nbsp;(Rzymian 8:3)!&nbsp;<br /><br /><strong><span style="color: #0000ff;">&bdquo;Drugi Adam&rdquo;</span></strong><strong>&nbsp;dowi&oacute;dł jednoznacznie, że pierwszy Adam nie musiał zgrzeszyć, że winnym owego tak tragicznego w skutkach grzechu, był człowiek - nie B&oacute;g!</strong><strong>&nbsp;<br /></strong><strong><br /></strong>Dlatego&nbsp;w liście do Rzymian, w perykopie poświęconej om&oacute;wieniu znaczenia prawa i roli łaski dla usprawiedliwienia człowieka - podkreślono zdecydowanie, że w Chrystusie B&oacute;g okazał się&nbsp;<strong><span style="color: #0000ff;">&bdquo;sprawiedliwym i usprawiedliwiającym</span></strong><strong><em>&rdquo;</em></strong>&nbsp;(Rzymian 3:9-31).<br />&nbsp;<br /><strong>Zanim m&oacute;gł usprawiedliwić, musiał ponad wszelką wątpliwość pokazać, że jest&nbsp;Bogiem Sprawiedliwym.</strong><br /><span style="color: #2222ff;"><br /></span>W tym kontekście właściwego i pełnego znaczenia nabierają terminy &bdquo;łaska&rdquo; i &bdquo;usprawiedliwienie&rdquo;, bo, gdyby sprawiedliwość Boża nie została udowodniona przez zwycięstwo Chrystusa, w&oacute;wczas całe zbawcze działanie Boga względem człowieka&nbsp;<strong>mogłoby sprawiać wrażenie</strong>&nbsp;<strong>naprawiania Jego - Boga, wcześniej w stworzeniu popełnionego błędu</strong>.<br />W takim przypadku łaska przestałaby być łaską we właściwym tego pojęcia znaczeniu &ndash; wydawałoby się, że po prostu nam &bdquo;się to należy&rdquo;, bo B&oacute;g się pomylił.&nbsp;<br /><br /><span style="color: #0000ff;">&bdquo;Drugi Adam&rdquo;</span>&nbsp;nie popełnił grzechu, dzięki temu B&oacute;g m&oacute;gł zacząć usprawiedliwiać innych na podstawie ich wiary i sprawiedliwości Swojego Syna,&nbsp;zgodnie z obietnicą.<br /><span style="color: #0000ff;">&bdquo;Sprawiedliwy z wiary żyć będzie&rdquo;&nbsp;</span>(Rzymian 1:17).&nbsp;<br /><br />Gdyż z uczynk&oacute;w nikt nie będzie przed Bogiem usprawiedliwiony, nie ma bezgrzesznych ludzi&nbsp;<span style="color: #0000ff;">&bdquo;gdyż wszyscy zgrzeszyli i brak im chwały Bożej&rdquo;&nbsp;</span>(Rzymian 3:23).&nbsp;&nbsp;<br /><br /></span></p>
<p><span>Każdy dziedziczy grzech po Adamie,&nbsp;<span style="color: #0000ff;">&bdquo;jak przez jednego&nbsp;człowieka grzech wszedł na świat, a przez grzech śmierć, tak i na wszystkich ludzi śmierć przyszła, bo wszyscy zgrzeszyli&rdquo;&nbsp;</span>(Rzymian 5:12).<br />&nbsp;<br />Lecz dzięki&nbsp;<strong>łasce Bożej</strong>,<span style="color: #0000ff;">&nbsp;&bdquo;nie tak jak z upadkiem ma się sprawa z łaską; albowiem jeśli przez upadek jednego człowieka umarło wielu, to daleko obfitsza okazała się dla wielu&nbsp;<strong>łaska Boża i dar przez łaskę jednego człowieka</strong>, Jezusa Chrystusa. (16) I nie tak ma się sprawa z darem, jak ze skutkiem grzechu jednego człowieka; albowiem wyrok za jeden upadek przyni&oacute;sł potępienie, ale&nbsp;<strong>dar łaski przynosi usprawiedliwienie z wielu upadk&oacute;w</strong>.&rdquo;&nbsp;</span>(Rzymian 5:15-16).<br />&nbsp;<br />Oraz&nbsp;<strong>dziele usprawiedliwienia</strong>,&nbsp;<span style="color: #0000ff;">&bdquo;jeśli wyznajemy grzechy swoje, wierny jest B&oacute;g i&nbsp;sprawiedliwy&nbsp;i&nbsp;<strong>odpuści nam grzechy, i oczyści nas</strong>&nbsp;od wszelkiej nieprawości.&nbsp;</span></span><span><span style="color: #0000ff;">(10)</span></span><span><span style="color: #0000ff;">&nbsp;Jeśli m&oacute;wimy, że nie zgrzeszyliśmy, kłamcę z niego robimy i nie ma w nas Słowa jego.&rdquo;</span></span><span>&nbsp;(1 Jana 1:9).</span></p>
<p><span><br />To wielkie dzieło Jehoszua pojednało nas z Ojcem.<br /><span style="color: #0000ff;">&bdquo;<strong>Usprawiedliwieni tedy z wiary, pok&oacute;j mamy z Bogiem</strong>&nbsp;przez Pana naszego, Jezusa Chrystusa,&nbsp;</span><span style="color: #0000ff;">(2)</span><span style="color: #0000ff;">&nbsp;dzięki kt&oacute;remu też mamy dostęp przez wiarę do tej&nbsp;<strong>łaski&rdquo;</strong></span><strong>&nbsp;</strong>(Rzymian 5:1-2).&nbsp;<br /><br />On - Jehoszua - obdarzył nas Swoją sprawiedliwością:<br /><span style="color: #0000ff;">&bdquo;Ale wy dzięki niemu jesteście w Chrystusie Jezusie, kt&oacute;ry stał się dla nas&nbsp;<strong>mądrością</strong>&nbsp;od Boga i&nbsp;<strong>sprawiedliwością</strong>, i poświęceniem, i&nbsp;<strong>odkupieniem</strong>&rdquo;</span>&nbsp;(1 Koryntian 1:30).&nbsp;<br /><br /><span style="color: #0000ff;">&bdquo;On tego, kt&oacute;ry nie znał grzechu, za nas grzechem uczynił, abyśmy w nim stali się&nbsp;<strong>sprawiedliwością Bożą</strong>.&rdquo;</span>&nbsp;(2 Koryntian 5:21).&nbsp;&nbsp;<br /><br />Zgodnie z zapowiedzią Bożą:<br /><span style="color: #0000ff;">&bdquo;Za jego dni Juda będzie wybawiony, a Izrael będzie bezpiecznie mieszkał; a to jest jego imię, kt&oacute;rym go zwać będą:&nbsp;<strong>Pan sprawiedliwością naszą</strong>.&rdquo;</span>&nbsp;(Jeremiasza 23:6).&nbsp;<br /><br />Chrystus dowodząc sprawiedliwości Bożej, zabrał nasze grzechy:<br /><span style="color: #0000ff;">&bdquo;On grzechy nasze sam na ciele swoim poni&oacute;sł na drzewo, abyśmy, obumarłszy grzechom, dla sprawiedliwości żyli; jego sińce uleczyły was.&rdquo;</span>&nbsp;(1 Piotra 2:24).<br /><br />Dlatego tak bardzo podkreślono, że pośredniczą rolę w naszym odkupieniu przypieczętował Syn Boży - Jehoszua, jako Syn CZŁOWIECZY:<br /></span></p>
<p><span style="color: #0000ff;">&bdquo;<span>Albowiem jeden jest B&oacute;g, jeden też pośrednik między Bogiem a ludźmi,&nbsp;<strong>człowiek</strong>&nbsp;Chrystus Jezus,&nbsp;</span><span>(6)</span><span>&nbsp;kt&oacute;ry siebie samego złożył jako okup za wszystkich, aby o tym świadczono we właściwym czasie.&rdquo;</span></span><span>&nbsp;(1 Tymoteusza 2:5-6).</span></p>
<p>W ten spos&oacute;b stało się zadość sprawiedliwości, a B&oacute;g w oparciu o zasługę Jehoszua obdarzył nas łaską. Dlatego, mimo że &bdquo;<span style="color: #0000ff;">zapłatą za grzech jest śmierć&rdquo;,</span><span>&nbsp;</span>to<span>&nbsp;</span><span style="color: #0000ff;">&bdquo;darem łaski Bożej jest żywot wieczny w Chrystusie Jezusie Panu naszym&rdquo;</span>!</p>
<p><span><br />Dlatego teraz my oddajmy Mu samych siebie całkowicie, niech nasz &bdquo;stary człowiek&rdquo; umrze, abyśmy żyli dla Pana ku chwale Boga,&nbsp;<span style="color: #0000ff;">&bdquo;gdyż i Chrystus raz za grzechy cierpiał,&nbsp;sprawiedliwy&nbsp;za niesprawiedliwych, aby was przywieść do Boga;&rdquo;</span>&nbsp;(1 Piotra 3:18).&nbsp;<br /><br />Ponadto gdyby Chrystus tutaj na ziemi nie był w pełni tylko człowiekiem, to nie byłby dla nas doskonałym przykładem, a tak możemy mieć w nim wz&oacute;r, naśladować Go we wszystkim, a najważniejsze nabrać takiej wiary, jaką On miał, abyśmy i my mogli mieć takie same relacje z miłosiernym Ojcem, naszym Bogiem, jakie On miał &ndash; pozostawił nam wspaniały przykład.<br /><span style="color: #0000ff;">&bdquo;Jeśli kto chce p&oacute;jść za mną, niechaj się zaprze samego siebie i bierze krzyż sw&oacute;j na siebie codziennie, i&nbsp;naśladuje&nbsp;mnie&rdquo;</span>&nbsp;(Łukasza 9:23-25).&nbsp;<br /><br />Taka jest wola Ojca, kt&oacute;rego najpełniej objawił nam Syn:<span style="color: #0000ff;">&bdquo;Wiemy też, że Syn Boży przyszedł i dał nam rozum, abyśmy poznali tego, kt&oacute;ry jest prawdziwy.&rdquo;</span>&nbsp;(1 Jana 5:20).<span style="color: #0000ff;">&nbsp;<br /><br /></span>A Ten, kt&oacute;ry jest Prawdziwy kieruje nas do Swego umiłowanego Syna, abyśmy i my mogli stać się Jego synami, przez wiarę, posłuszeństwo i naśladowanie Syna we wszystkim:<br />&bdquo;<span style="color: #0000ff;">Wszystko, co mi daje Ojciec,&nbsp;<strong>przyjdzie do mnie</strong>, a tego, kt&oacute;ry do mnie przychodzi, nie wyrzucę precz;&nbsp;</span>(Jana 6:38).&nbsp;<br /><br />W&oacute;wczas stajemy się sługami Chrystusa i dziećmi Bożymi.<br /><span style="color: #0000ff;">&bdquo;A ponieważ jesteście synami, przeto B&oacute;g zesłał Ducha Syna swego do serc waszych, wołającego: Abba, Ojcze!&rdquo;</span>&nbsp;(Galat&oacute;w 4:6).&nbsp;<br /><br />Dzięki temu mamy ufność, że tak jak Jego B&oacute;g zbudził z martwych, tak uczyni z nami, nie boimy się już śmierci, gdyż nasz Pan zwyciężył śmierć i tego, kto był jej przyczyną, &bdquo;<span style="color: #0000ff;">aby przez śmierć zniszczyć tego, kt&oacute;ry miał władzę nad śmiercią, to jest diabła i aby wyzwolić wszystkich tych, kt&oacute;rzy z powodu lęku przed śmiercią przez całe życie byli w niewoli.&rdquo;&nbsp;</span>(Hebrajczyk&oacute;w 2:14-17).<br /><br />A już dziś&nbsp;w tym doczesnym życiu,&nbsp;B&oacute;g&nbsp;hojnie błogosławi Swoim dzieciom przez rozlanie pokoju Chrystusowego w ich sercach i umysłach.<br /><span style="color: #0000ff;">&bdquo;Pok&oacute;j zostawiam&nbsp;wam, m&oacute;j pok&oacute;j daję wam; nie jak świat daje, Ja wam daję. Niech się nie trwoży serce wasze i niech się nie lęka.&rdquo;</span>&nbsp;(Jana 14:27,&nbsp;por. Kolosan 3:15).<br /><br />Napełniania ich serca cudowną nadzieją, radością i wdzięcznością.<br /><span style="color: #0000ff;">&bdquo;Albowiem Kr&oacute;lestwo Boże, to nie pokarm i nap&oacute;j, lecz sprawiedliwość i pok&oacute;j, i&nbsp;radość&nbsp;w Duchu Świętym&rdquo;</span>&nbsp;(Rzymian 14:17, por. 1 Koryntian 13:13).<br /><br />Przede wszystkim błogosławi udzielając łaski w postaci daru POZNANIA i mądrości (Przysł&oacute;w 14:8, 2:1-10, 8:9, por. Jana 14:6).<br /><br /><span style="color: #0000ff;">&bdquo;Gdyż B&oacute;g daje człowiekowi, kt&oacute;ry mu jest miły,&nbsp;<strong>mądrość, wiedzę i radość</strong>; lecz grzesznikowi każe w trudzie zbierać i gromadzić, aby to potem oddał temu, kt&oacute;ry mu jest miły.&rdquo;</span>&nbsp;(Koheleta 2:26).<br /><br /><span style="color: #0000ff;">&bdquo;A to jest żywot wieczny, aby poznali ciebie, jedynego prawdziwego Boga i Jezusa Chrystusa, kt&oacute;rego posłałeś.&rdquo;</span>&nbsp;(Jana 17:3).<br /><br /><strong>Podsumowując.<br /><br /></strong><strong>1.</strong>&nbsp;B&oacute;g w Chrystusie dowi&oacute;dł&nbsp;<strong>SWOJEJ SPRAWIEDLIWOŚCI</strong>, jest więc Dawcą zbawiennej ŁASKI, Bogiem usprawiedliwiającym każdego, kto wierzy w dzieło i okup Chrystusowy.<br />Stało się zadość prawu sprawiedliwości!<br />Poprzez Swą śmierć Syn Człowieczy zadośćuczynił wymaganiom sprawiedliwości Bożej. Uszanowana została podstawowa zasada sprawiedliwości, stanowiąca, że &bdquo;<span style="color: #0000ff;">zapłatą za grzech jest śmierć</span>&rdquo; (1 Mojżesza 2:16-17, Ezechiela 18:4, Rzymian 6:23).<br /><br /><span style="color: #000000;"><strong>2.</strong>&nbsp;Syn Boży przyjął ludzkie ciało i ludzką naturę, dochowując wierności Bogu, aż do śmierci &ndash; okazał się&nbsp;<strong>JEDYNYM SPRAWIEDLIWYM CZŁOWIEKIEM</strong>.<strong><br /></strong><span style="color: #0000ff;">&bdquo;</span><span style="color: #0000ff;">Gdyż i Chrystus raz za grzechy cierpiał,&nbsp;<strong>sprawiedliwy za niesprawiedliwych</strong>, aby was przywieść do Boga&rdquo;</span>&nbsp;(1 Piotra 3:18).<br /><strong>&nbsp;</strong></span></span></p>
<p><span style="color: #000000;">Jego sprawiedliwością zostaliśmy obdarzeni my &ndash; wyłącznie przez WIARĘ, dlatego i my zostaliśmy pojednani z Bogiem, a nasze grzechy zostały wymazane.<br /></span></p>
<p><span><span style="color: #000000;"><span style="color: #0000ff;">&bdquo;Pan sprawiedliwością naszą&rdquo;</span>&nbsp;(Jeremiasza 23:6).<br /><br />Stało się coś niebywałego. Realizując Boży plan zbawienia, doskonale święty i niewinny Syn Człowieczy dobrowolnie złożył Siebie samego w ofierze za grzechy ludzkości!&nbsp;Wyrok, kt&oacute;ry ciążył nad nami przyjął na Siebie i w naszym zastępstwie poni&oacute;sł śmierć:<br /><span style="color: #0000ff;">&bdquo;Wszyscy jak owce zbłądziliśmy, każdy z nas na własną drogę zboczył, a Pan Jego dotknął karą za winę nas wszystkich&rdquo;</span>&nbsp;(Izajasza 53:6).<br /><br /><span style="color: #0000ff;">&bdquo;On grzechy nasze sam na ciele Swoim poni&oacute;sł na drzewo...&rdquo;</span>&nbsp;(1 Piotra 2:24).<br /><br /><strong>Na mocy tej Ofiary, B&oacute;g ogłosił Swoją łaskę każdemu człowiekowi!<br /></strong><br />Niemożliwe, stało się możliwe!<br />B&oacute;g pozostał&nbsp;<span style="color: #0000ff;">&bdquo;sprawiedliwymi</span> [zarazem] <span style="color: #0000ff;">usprawiedliwiającym tego, kt&oacute;ry wierzy w Jezusa&rdquo; </span>(Rzymian 3:26)!<br /></span><span style="color: #000000;"><br />Zarzuty szatana, jakoby wypełnienie woli Bożej było dla człowieka niemożliwością i jakoby B&oacute;g srodze karał śmiercią za niewykonanie tego, czego człowiek nie jest w stanie uczynić - zostały odparte przez Chrystusa. Czyniąc to dowi&oacute;dł niezmiennej miłości i sprawiedliwości Bożej do człowieka oraz dał ludzkości przykład doskonałego posłuszeństwa i słuchania z wiarą.<br />&nbsp;<span style="color: #2222ff;"><br /></span>Powyższa prawda, zawierająca się w CZŁOWIECZEŃSTWIE Syna Bożego, jest jedną z podstawowych prawd zbawiennych, tak ważna, że tych, kt&oacute;rzy jej nie wyznawali, apostołowie nie dopuszczali do społeczności chrześcijańskiej:<br /><span style="color: #0000ff;">&bdquo;Umiłowani, nie każdemu duchowi wierzcie, lecz badajcie duchy, czy są z Boga, gdyż wielu fałszywych prorok&oacute;w wyszło na ten świat.&nbsp;(2)&nbsp;Po tym poznawajcie Ducha Bożego: Wszelki duch, kt&oacute;ry wyznaje, że Jezus Chrystus przyszedł w ciele, z Boga jest.&nbsp;(3)&nbsp;Wszelki zaś duch, kt&oacute;ry&nbsp;<strong>nie wyznaje, że Jezus Chrystus przyszedł w ciele, nie jest z Boga.</strong>&nbsp;<strong>Jest to duch antychrysta</strong>, o kt&oacute;rym słyszeliście, że ma przyjść, i teraz już jest na świecie&rdquo;&nbsp;</span>(1 Jana 4:1-3).&nbsp;<br /><br /><span style="color: #0000ff;">&bdquo;Bo wyszło na świat wielu zwodzicieli, kt&oacute;rzy nie chcą uznać, że Jezus Chrystus&nbsp;<strong>przyszedł w ciele.</strong>&nbsp;Taki jest&nbsp;<strong>zwodzicielem i antychrystem.</strong>&rdquo;</span>&nbsp;(2 Jana 7).&nbsp;<br /><br />Słowo &bdquo;ciało&rdquo; tu użyte -&nbsp;<span style="color: #800000;">&bdquo;sarksi&rdquo;,</span>&nbsp;oznacza&nbsp;grzeszne, ludzkie, upadłe ciało.<br /><span style="color: #0000ff;">&bdquo;Z</span><span style="color: #0000ff;">esłanie Syna swego&nbsp;<strong>w postaci</strong>&nbsp;grzesznego ciała, ofiarując je za grzech, potępił grzech w ciele&rdquo;</span>&nbsp;(Rzymian 8:3).<br /><br />Jehoszua, narodził się z Marii jako człowiek, żył jako człowiek i umarł jako człowiek, miał tylko&nbsp;JEDNĄ NATURĘ ludzką -&nbsp;jeżeli ktoś naucza inaczej, objawia się w nim duch antychrysta.<br /><br />Kto gł&oacute;wnie dzisiaj tak naucza?<br /><br /><strong>Wyznawcy boga tr&oacute;jjedynego!<br /></strong><br />Oto oficjalna nauka kościoła rzymsko-katolickiego:<br /><span style="color: #800000;">&bdquo;KKK 479 - W czasie ustalonym przez Boga wcielił się Jedyny Syn Ojca, wieczne Słowo, to znaczy Słowo i substancjalny Obraz Ojca;&nbsp;<strong>nie tracąc natury Boskiej</strong>, przyjął naturę ludzką&rdquo;</span>.&nbsp;<br /><br /><span style="color: #800000;">&bdquo;KKK 481 - Chrystus&nbsp;<strong>ma dwie natury</strong>, Boską i ludzką, nie pomieszane,</span><span style="color: #800000;">&nbsp;ale zjednoczone w jednej Osobie Syna Bożego.&rdquo;</span>&nbsp;<br /><br /><span style="color: #800000;">&bdquo;KKK 470 - Wszystko to, kim On jest, i to, co czyni w niej, należy do "Jednego z Tr&oacute;jcy". Syn Boży udziela, więc swojemu człowieczeństwu swojego osobowego sposobu istnienia w Tr&oacute;jcy.&nbsp;Zar&oacute;wno w swojej duszy, jak w swoim ciele Chrystus wyraża, więc po ludzku Boskie życie Tr&oacute;jcy&rdquo;</span>&nbsp;(Sob&oacute;r Watykański II, konst. Gaudium et spes, 22).&nbsp;<br /><br />Kości&oacute;ł rzymsko-katolicki uczy, że w Chrystusie zamieszkiwały dwie natury: Boża i ludzka, czyli, że był p&oacute;ł bogiem, p&oacute;ł człowiekiem, w tym przypadku wcale ten fakt nie dziwi, gdyż jest to kości&oacute;ł, w kt&oacute;rym&nbsp;<strong>przejawiają się wszelkie znamiona ducha antychrysta</strong>, choćby kolejny m&oacute;wiący o tr&oacute;jcy, kt&oacute;ry Pismo bezkompromisowo obnaża:<br /><span style="color: #0000ff;">&bdquo;Ten jest&nbsp;<strong>antychryst</strong><strong>em</strong>, kto podaje w&nbsp;<strong>wątpliwość Ojca i Syna</strong></span>.&rdquo; (1 Jana 2:22).<br /><br /></span>Nauka o tr&oacute;jcy jest centralną nauką kościoła katolickiego:<br /></span><span><span style="color: #800000;">&bdquo;Tajemnica Tr&oacute;jcy jest centralną nauką wiary katolickiej. Na niej bazują wszystkie inne nauki kościoła katolickiego.&rdquo;</span>&nbsp;(Handbook for Today's Catholics. 16,17).<br />&nbsp;</span></p>
<p>Oznacza to, że tr&oacute;jca jest bazą, esencją, fundamentem całej katolickiej nauki.</p>
<p><span>Staje się też bazą, esencją, fundamentem każdego systemu przyjmującego tą herezję.<br />Dziś prawie cały świat &bdquo;chrześcijański&rdquo; bazuje na tej nauce i w związku z tym&nbsp;<strong>cały plan zbawienia zostaje zniweczony</strong>.<br /><br /></span></p>
<p>Tej fundamentalnej prawdy niestety nie wyznają r&oacute;wnież inne wielkie religie i ugrupowania, jak i na przykład organizacja świadk&oacute;w Jehowy, kt&oacute;ra naucza, że Chrystus był wcielonym aniołem Michałem w<span>&nbsp;</span><strong>DOSKONAŁYM CIELE</strong>, innym niż nasze i nieosiągalny jest dla nas Jego przykład życia.</p>
<p><br />Miliony ludzi nie rozumieją celu misji Jehoszua na ziemi, nie wierzą w fundament Ewangelii Chrystusa.</p>
<p>Jeśli jest tr&oacute;jca, to znaczy, że Chrystus jest drugą osobą b&oacute;stwa, a zatem jako B&oacute;g nie może umrzeć.<br />Tworzy się, więc r&oacute;żne teorie, sednem, kt&oacute;rych jest fakt, że umarło tylko ciało, ale duch nie.<br />Umarła ludzkość a boskość pozostająca w Jehoszua nie mogła umrzeć.<br />Czyli, tak naprawdę On nie umarł albo nie umarł w pełni, a przecież jeśli nie umarł to nie m&oacute;gł zmartwychwstać, gdyż zmartwychwstać może tylko to, co umarło.</p>
<p><span><span style="color: #0000ff;">&bdquo;A jeśli Chrystus nie został wzbudzony, tedy i kazanie nasze daremne, daremna też nasza wiara.&rdquo;</span>&nbsp;(1 Koryntian 15:14).<br />&nbsp;</span></p>
<p>Nie ma śmierci dla grzechu, nie ma powstania do życia dla Boga &ndash; wiara jest daremna!</p>

  
</br></br>
<p style="text-align:left;"><a href="https://mojabiblia.github.io/j" style="text-decoration:none;"> ↞ Spis treści </a></p>
</br>

</br>
<hr />
<p><em>kopia strony: <a href="https://jehoszua.ddv.pl/readarticle.php?article_id=45" style="text-decoration: none;">https://jehoszua.ddv.pl/readarticle.php?article_id=45</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:10px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7883806&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">z126a01c5b1z</p>
</div>
</body>
