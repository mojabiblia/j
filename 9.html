<html lang="pl-PL">
<head>
<meta charset="UTF-8" />
<title>Pokarmy - czy nadal obowiązują czyste i nieczyste?</title>

<meta name="description" content="Pokarmy - czy nadal obowiązują czyste i nieczyste? / Bóg Jezus trójca wiara unitarianizm unitarianie arianie jehoszua.dbv.pl jehoszua.ddv.pl "/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/j/9.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Pokarmy - czy nadal obowiązują czyste i nieczyste?" />
<meta property="og:description" content="Pokarmy - czy nadal obowiązują czyste i nieczyste? / Bóg Jezus trójca wiara unitarianizm unitarianie arianie jehoszua.dbv.pl jehoszua.ddv.pl" />
</head>
<body>

<div style="max-width: 1000px;margin: auto;">
  
<a href="https://mojabiblia.github.io/j" style="text-decoration:none"> ↞ Spis treści </a></br></br>

<div>
<h1 class="art-postheader entry-title">Pokarmy - czy nadal obowiązują czyste i nieczyste?</h1>
</div>

<p><br /><br />&nbsp;&nbsp;&nbsp;&nbsp;&nbsp;&nbsp; Nie mam nic przeciwko stosowaniu diety biblijnej przez osoby, kt&oacute;re tego pragną i tak czują z własnej nieprzymuszonej woli. W końcu dla Pana to czynią.<br /><br />Ja sam w obecności takiej osoby, głęboko przekonanej o takiej konieczności, wstrzymałbym się od jedzenia, lecz nie ukrywałbym i nie ukrywam, że ze Słowa Bożego jasno wynika, że takiej konieczności nie ma.&nbsp;&nbsp;<br /><br />Źle by natomiast było, gdyby ktoś wymagał od społeczności lub bliźniego bezwarunkowego stosowania diety.&nbsp;<br />Syn Boży powołał nas do pielgrzymowania w duchu miłości i wolności, dlatego zawsze należy pamiętać o słowach z listu do Rzymian:<br /><span style="color: #0000ff;">&bdquo;<strong>Jeden wierzy, że może jeść<span>&nbsp;</span><u>wszystko</u></strong>, słaby zaś jarzynę jada. (3)<span>&nbsp;</span><strong>Niechże ten, kto je, nie pogardza tym, kt&oacute;ry nie je, a kto nie je, niech nie osądza tego, kt&oacute;ry je; albowiem B&oacute;g go przyjął</strong>. (4) Kimże ty jesteś, że osądzasz cudzego sługę? Czy stoi, czy pada, do pana swego należy; ostoi się jednak, bo Pan ma moc podtrzymać go.&rdquo;<br /></span>...i za apostołem Pawłem mogę śmiało powt&oacute;rzyć:<br /><span style="color: #0000ff;">&bdquo;<strong>Wiem i jestem przekonany w Panu Jezusie, że nie ma<span>&nbsp;</span><u>niczego</u>, co by samo w sobie było nieczyste</strong>; nieczyste jest jedynie dla tego, kto je za nieczyste uważa.&rdquo;<span>&nbsp;</span></span>(Rzym. 14:2-3, 14).&nbsp;<br /><br />Przytoczę kilka werset&oacute;w, z kt&oacute;rych jasno wynika, że dieta nie jest obowiązkiem:<br /><span style="color: #0000ff;">&bdquo;I znowu przywołał lud, i rzekł do nich: Słuchajcie mnie wszyscy i zrozumiejcie! (15<strong>) Nie masz nic na zewnątrz poza człowiekiem</strong>, co by wchodząc w niego, mogło go skalać, lecz to, co wychodzi z człowieka, to kala człowieka.(18) I rzekł im: Tak więc i wy jesteście niepojętni<strong>? Nie rozumiecie, że wszystko, co z zewnątrz wchodzi do człowieka, nie może go kalać</strong>. (19) Bo nie wchodzi do jego serca, lecz do żołądka, i wychodzi na zewnątrz, oczyszczając wszystkie pokarmy. (20) M&oacute;wił bowiem: To, co wychodzi z człowieka, to kala człowieka. (21) Albowiem z wnętrza, z serca ludzkiego pochodzą złe myśli, wszeteczeństwa, kradzieże, morderstwa, (22) cudzoł&oacute;stwo, chciwość, złość, podstęp, lubieżność, zawiść, bluźnierstwo, pycha, głupota; (23)<strong><span>&nbsp;</span>wszystko to złe pochodzi z wewnątrz i kala człowieka.&rdquo;<span>&nbsp;</span></strong></span>(Marka 7:14-23).<strong>&nbsp;<br /></strong><br />Nasz Pan Jehoszua wyraźnie wytłumaczył, że &bdquo;uświęcanie ludu Bożego&rdquo; nie ma kompletnie nic wsp&oacute;lnego z pokarmami (jedynie kanibalizm jest zabroniony).&nbsp;<br /><br />Uświęcanie polega na oczyszczaniu kielicha &bdquo;od wewnątrz&rdquo;, czyli opanowywaniu swoich zmysł&oacute;w, odradzaniu się w &bdquo;sile pobudzającej umysł&rdquo;.<br />Zauważmy, że każdy grzech ma źr&oacute;dło w naszym &bdquo;sercu-zamyśle&rdquo;,<span>&nbsp;</span><strong>jedynie wszeteczeństwo</strong><span>&nbsp;</span><strong>kala nasze ciało</strong><span>&nbsp;</span>(świątynie) &ndash;<span>&nbsp;</span><strong>nie pokarmy</strong>, sp&oacute;jrzmy:<br /><span style="color: #0000ff;">&bdquo;I wy umarliście przez upadki i grzechy wasze, (2) w kt&oacute;rych niegdyś chodziliście według modły tego świata, naśladując władcę, kt&oacute;ry rządzi w powietrzu, ducha, kt&oacute;ry teraz działa w synach opornych. (3) Wśr&oacute;d nich i my wszyscy żyliśmy niegdyś w pożądliwościach ciała naszego, ulegając woli<span>&nbsp;</span><strong>ciała i zmysł&oacute;w</strong>, i byliśmy z natury dziećmi gniewu, jak i inni;&rdquo;</span><span>&nbsp;</span>(Efezjan 2:1-3).<br />Ulegając woli ciała i zmysł&oacute;w &ndash; czyli co konkretnie jest grzechem przeciw naszemu ciału?<br />Sp&oacute;jrzmy:<br /><span style="color: #0000ff;">&bdquo;<span>Uciekajcie przed wszeteczeństwem.&nbsp;<strong>Wszelki grzech, jakiego człowiek się dopuszcza, jest poza&nbsp;ciałem</strong>; ale kto się&nbsp;<strong>wszeteczeństwa dopuszcza, ten grzeszy przeciwko własnemu ciału</strong>.&nbsp;</span><span>(19)</span><span>&nbsp;Albo czy nie wiecie, że ciało wasze jest świątynią Ducha Świętego, kt&oacute;ry jest w was i kt&oacute;rego macie od Boga, i że nie należycie też do siebie samych?&rdquo;&nbsp;</span></span>(1 Kor. 6:18-19).<br /><br />Czyli rozwiązłość kala nasze ciało, a nie żadne pokarmy, przy czym trzeba baczyć, aby przypadkiem naszym bogiem nie stał się brzuch, aby nie dać się zniewolić &ndash; czyli aby nasze myśli i zabiegi nie skoncentrowały się gł&oacute;wnie na zaspokajaniu apetytu, aby czasami nie popaść w grzech obżarstwa, o czym czytamy dalej w wersetach 12-13:<br /><span><span style="color: #0000ff;">&bdquo;Wszystko mi wolno, ale nie wszystko jest pożyteczne. Wszystko mi wolno, lecz&nbsp;<strong>ja nie dam się niczym zniewolić</strong>. (13)&nbsp;<strong>Pokarm jest dla brzucha, a brzuch jest dla pokarm&oacute;w</strong>; ale B&oacute;g zniweczy jedno i drugie.&nbsp;<strong>Ciało zaś jest nie dla wszeteczeństwa, lecz dla Pana</strong>, a Pan dla ciała.&rdquo;&nbsp;</span></span><span>(</span>1 Kor. 6:12-13).<span>&nbsp;<br /></span><br />Nie pozw&oacute;lmy się zniewolić nakazami: NIE JEDZ, jak r&oacute;wnież nie pozw&oacute;lmy zniewolić się samemu pokarmowi poprzez uzależnienia np. papierosy, alkohol, narkotyki, obżarstwo, gdyż:<br /><span style="color: #0000ff;">"ani złodzieje, ani chciwcy, ani pijacy, ani oszczercy, ani zdziercy Kr&oacute;lestwa Bożego nie odziedziczą."</span><span>&nbsp;</span>(1 Kor. 6:10).&nbsp;<br /><span style="color: #0000ff;"><br />"zab&oacute;jstwa, pijaństwo, obżarstwo i tym podobne; o tych zapowiadam wam, jak już przedtem zapowiedziałem, że ci, kt&oacute;rzy te rzeczy czynią, Kr&oacute;lestwa Bożego nie odziedziczą."<span>&nbsp;</span></span>(Gal. 5:21).<span style="color: #0000ff;">&nbsp;<br /></span><br />Nasz brzuch jest dla pokarm&oacute;w, a nasze ciało dla Pana.<br />Nasze ciało jest świątynią Ducha &ndash; tej świątyni, cieleśnie nie<span>&nbsp;</span><strong>kalamy poprzez pokarmy, lecz poprzez wszeteczeństwo.</strong><br /><strong><br />Jedzenie, czy nie jedzenie nie ma żadnego wpływu na nasze uświęcanie i służenie Bogu.</strong><strong>&nbsp;<br /></strong><br />Gdybym nawet nie znał Słowa Bożego, to moje sumienie i rozsądek m&oacute;wiłyby mi, że B&oacute;g nie patrzy na mnie przez pryzmat tego, co jem&hellip;<br /><span style="color: #0000ff;">&bdquo;Zapewne,<span>&nbsp;</span><strong>pokarm nie zbliża nas do Boga</strong>, gdyż nic nie tracimy, jeśli nie jemy, i nic nie zyskujemy, jeśli jemy&rdquo;</span><span>&nbsp;</span>(1 Kor. 8:8).<span style="color: #0000ff;">&nbsp;<br /></span><span style="color: #0000ff;"><br />&bdquo;A Duch wyraźnie m&oacute;wi, że w p&oacute;źniejszych czasach odstąpią niekt&oacute;rzy od wiary i przystaną do duch&oacute;w zwodniczych i będą słuchać nauk szatańskich, (2) uwiedzeni obłudą kłamc&oacute;w, naznaczonych w sumieniu piętnem występku, (3) kt&oacute;rzy zabraniają zawierania związk&oacute;w małżeńskich,<span>&nbsp;</span><strong>przyjmowania<span>&nbsp;</span><u>pokarm&oacute;w, kt&oacute;re</u><span>&nbsp;</span><u>stworzył B&oacute;g</u></strong>, aby wierzący oraz ci, kt&oacute;rzy poznali prawdę, pożywali je z dziękczynieniem. (4)<span>&nbsp;</span><strong><u>Bo wszystko, co stworzył B&oacute;g</u>, jest dobre, i nie należy odrzucać niczego, co się przyjmuje z dziękczynieniem</strong>&rdquo;</span>(1 Tym. 4:1-4).&nbsp;<br /><br />WSZYSTKO, co stworzył B&oacute;g jest<span>&nbsp;</span><strong>DOBRE i nie należy odrzucać NICZEGO!</strong><br /><br />Ale wiele os&oacute;b polegających bardziej na własnym rozumie, chęci przynależności do organizacji ludzkich lub tradycji,&nbsp;będzie starało się wykrzywiać te proste prawdy.<br /><span style="color: #0000ff;">&bdquo;</span><span><span style="color: #0000ff;">Dla&nbsp;<strong>czystych wszystko jest czyste</strong>, a dla pokalanych i niewierzących nic nie jest czyste, ale pokalane są&nbsp;zar&oacute;wno&nbsp;ich umysł, jak i sumienie.&rdquo;</span></span><span>&nbsp;(Tytusa 1:15).<br /></span><span style="color: #0000ff;">&nbsp;</span><span>&nbsp;</span><span style="color: #0000ff;">&bdquo;</span><span><span style="color: #0000ff;">Co zaś do mięsa, to każdy, kto jest czysty, może jeść mięso.&rdquo;</span></span><span>&nbsp;(3 Mojżesza 7:19).</span><br /><br />Jeżeli zależy nam na zachowywaniu dobrej kondycji zdrowotnej, to unikajmy spożywania żywności z truciznami, kt&oacute;re stworzył człowiek, a nie B&oacute;g, jak na przykład ASPARTAM, BENZOSAN SODU lub SACHARYNA oraz używek typu papierosy, narkotyki, tabletki na wszystko itp.<br /><span style="color: #0000ff;"><br />&bdquo;<strong>Wszystko, co się sprzedaje w jatkach, jedzcie</strong>, o nic nie pytając dla spokoju sumienia; (26)<span>&nbsp;</span><strong>albowiem Pańska jest ziemia i to, co ją wypełnia</strong>. (27) A jeśli was kto z niewiernych zaprosi, a chcecie p&oacute;jść, jedzcie wszystko, co wam podadzą, o nic nie pytając dla spokoju sumienia. (30) A jeśli ja z dziękczynieniem coś spożywam, dlaczego mają mi złorzeczyć za to, za co ja dziękuję? (31) A więc: Czy jecie, czy pijecie, czy cokolwiek czynicie, wszystko czyńcie na chwałę Bożą.&rdquo;</span><span>&nbsp;</span>(<span style="color: #0000ff;">1 Kor. 10:25-31).</span>&nbsp;<span style="color: #0000ff;">&bdquo;I pobłogosławił B&oacute;g Noego i syn&oacute;w jego, i powiedział do nich: Rozradzajcie się i rozmnażajcie, i napełniajcie ziemię. (2) A bojaźń i lęk przed wami niech padnie na<span>&nbsp;</span><strong>wszystkie zwierzęta ziemi</strong><span>&nbsp;</span>i na wszelkie ptactwo niebios<strong>, na wszystko, co się rusza na ziemi</strong><span>&nbsp;</span>i na wszystkie ryby morskie; wszystko to oddane jest w ręce wasze. (3)<span>&nbsp;</span><strong>Wszystko, co się rusza i żyje, niech wam służy za pokarm</strong>; tak jak zielone jarzyny, daję wam wszystko.&rdquo;</span><span>&nbsp;</span>(1 Mojż. 9:1-3).&nbsp;<br /><br />Kiedy B&oacute;g zawarł przymierze z Noem, pozwolił mu na jedzenie<span>&nbsp;</span><strong>wszystkiego!</strong><br /><br />Zakaz spożywania zwierząt tzw. "nieczystych" dany Mojżeszowi, był kolejnym<span>&nbsp;</span><strong>symbolem</strong>, kt&oacute;ry wyobrażał ludzi z pogan, czyli "inne owce".</p>
<p><span style="color: #0000ff;">&bdquo;Ja, Pan, jestem Bogiem waszym, kt&oacute;ry was<span>&nbsp;</span><strong>oddzieliłem od lud&oacute;w</strong>. (25)<span>&nbsp;</span><strong>Będziecie więc rozr&oacute;żniali między zwierzętami czystymi a nieczystymi</strong><span>&nbsp;</span>i między ptactwem nieczystym a czystym. Nie kalajcie siebie samych przez zwierzęta i ptactwo i przez wszystko, co pełza po ziemi, a co oddzieliłem, aby było dla was nieczyste. (26) Będziecie mi więc świętymi, bo Ja jestem święty, Ja, Pan i<span>&nbsp;</span><strong>oddzieliłem was od innych lud&oacute;w</strong>, abyście byli moimi.&rdquo;<span>&nbsp;</span></span>(3 Mojżesza 20:24-26).&nbsp;<br /><br />Zakaz ten przestał obowiązywać, kiedy B&oacute;g przyjął (oczyścił) pogan w I wieku &ndash; nie ma już oddzielonego - &bdquo;wybranego narodu&rdquo;, nikogo nie znamy &bdquo;<span style="color: #0000ff;">według ciała</span>&rdquo; (2 Koryntian 5:16-17).<br /><span style="color: #0000ff;">&bdquo;Były w nim wszelkiego rodzaju czworonogi i płazy ziemi, i ptactwo niebieskie. (13) I odezwał się do niego głos: Wstań, Piotrze, zabijaj i jedz! (14) Piotr zaś rzekł: Przenigdy, Panie, bo jeszcze nigdy nie jadłem nic skalanego i nieczystego. (15) A głos znowu po raz wt&oacute;ry do niego:<span>&nbsp;</span><strong>Co B&oacute;g oczyścił, ty nie miej za skalane</strong>.&rdquo;<span>&nbsp;</span></span>(Dzieje 10:12-15).&nbsp;<br /><br />Piotr to w końcu zrozumiał:<br /><span style="color: #0000ff;">&bdquo;Piotr zaś otworzył usta i rzekł: Teraz pojmuję naprawdę, że B&oacute;g nie ma<span>&nbsp;</span><strong>względu na osobę</strong>, (35) lecz<span>&nbsp;</span><strong>w każdym narodzie</strong><span>&nbsp;</span>miły mu jest ten, kto się go boi i sprawiedliwie postępuje.&rdquo;</span><span>&nbsp;</span>(Dzieje 10:34-35).<br /><br />W świetle powyższych werset&oacute;w, argument stosowania nadal diety biblijnej, wzorując się na pierwszych chrześcijanach, wydaje się nielogiczny.<br />Pierwsi chrześcijanie z narodu hebrajskiego byli przyzwyczajeni do świąt, obrządk&oacute;w, diety itp., stąd tyle doniesień z kart NT o tych elementach nadal praktykowanych przez nar&oacute;d izraelski, tak byli wychowywani przez całe swoje życie, dla nich to było &bdquo;normalką&rdquo;, utrwalonym trybem życia i było im z tym dobrze.&nbsp;<br /><span style="color: #0000ff;">&bdquo;Poza tym, niech każdy żyje tak, jak mu wyznaczył Pan, w takim stanie, w jakim powołał go B&oacute;g; tak też zarządzam we wszystkich zborach.<span>&nbsp;</span></span><span style="color: #0000ff;">(18) Był ktoś w chwili powołania obrzezany? Niech nie ukrywa obrzezania. Był ktoś w chwili powołania nieobrzezany? Niech się nie obrzezuje. (19) Obrzezanie nie ma żadnego znaczenia i nieobrzezanie nie ma żadnego znaczenia, ale tylko przestrzeganie przykazań Bożych. (20) Niech każdy pozostanie w tym stanie, w jakim został powołany. (21) Zostałeś powołany, będąc niewolnikiem? Nie trap się tym; ale jeśli możesz stać się wolnym, raczej korzystaj z tego. (22) Kto bowiem jako niewolnik został powołany w Panu, ten jest wyzwoleńcem Pana; podobnie - kto</span><span style="color: #0000ff;"><span>&nbsp;</span>jako</span><span style="color: #0000ff;"><span>&nbsp;</span>wolny został powołany, jest niewolnikiem Chrystusa. (23) Drogoście kupieni;<span>&nbsp;</span><strong>nie stawajcie się niewolnikami ludzi</strong>.<span>&nbsp;</span></span><span style="color: #0000ff;">(24)<span>&nbsp;</span><strong>Bracia, niech każdy pozostanie przed Bogiem w tym stanie, w jakim został powołany.&rdquo;</strong></span><strong><span>&nbsp;</span></strong>(1 Kor.7:17-24).&nbsp;<br /><br />Natomiast, gdy Syn Boży, Jehoszua wypełnił zakon, wszyscy żydzi i poganie, staliśmy się uczestnikami Nowego Przymierza, ma być jedność, apostołowie nigdy nie narzucili i nie wymagali od pogan przestrzegania szabatu, obrządk&oacute;w, diety itp.<br />Oczywiście nie obyło się bez zgrzyt&oacute;w w ich czasach, kiedy z dwojga jedność miała powstać, stąd powstał dekret apostolski:<br /><span style="color: #0000ff;">&bdquo;Dlatego sądzę, że<span>&nbsp;</span><strong>nie należy czynić trudności tym spośr&oacute;d pogan</strong>, kt&oacute;rzy nawracają się do Boga, (20) ale polecić im, żeby się<span>&nbsp;</span><strong>wstrzymywali od rzeczy splugawionych przez bałwany, od nierządu, od tego, co zadławione, i od krwi</strong>. (21) Mojżesz bowiem od dawien dawna ma po miastach takich, kt&oacute;rzy go opowiadają, gdyż czyta się go w synagogach w każdy szabat.&rdquo;</span><span>&nbsp;</span>(Dz. 15:19-21).&nbsp;<br /><br />To, co się czytało się w każdy szabat, a co wymienili apostołowie, to rzeczy z 3 Mojżeszowej 17 i 18 rozdziału. Poganie, dla zachowania pokojowego wsp&oacute;łżycia z otaczającymi ich Izraelitami mieli się powstrzymywać od pewnych rzeczy, kt&oacute;re w<span>&nbsp;</span><strong>ICH CZASACH<span>&nbsp;</span></strong>były kością niezgody, niesłusznego gorszenia się.<span>&nbsp;</span>&nbsp;Dlatego nie chodzi o to, żeby zwracać uwagę nie na sam pokarm, lecz na braci &bdquo;słabszych<span>&nbsp;</span><span>&nbsp;</span>w wierze&rdquo;<span>&nbsp;</span><span style="color: #0000ff;">&bdquo;A słabego w wierze przyjmujcie, nie wdając się w ocenę jego pogląd&oacute;w&rdquo;<span>&nbsp;</span></span>(Rzym.14:1) i nie dawać im powodu do kalania ich sumienia.&nbsp;<br /><strong><span style="color: #0000ff;"><br />&bdquo;<span>Albowiem Kr&oacute;lestwo Boże, to nie pokarm i nap&oacute;j</span></span></strong><span><span style="color: #0000ff;">, lecz sprawiedliwość i pok&oacute;j, i radość w Duchu Świętym.&nbsp;</span></span><span><span style="color: #0000ff;">(18)</span></span><span><span style="color: #0000ff;">&nbsp;Bo kto w tym służy Chrystusowi, miły jest Bogu i przyjemny ludziom.&nbsp;</span></span><span><span style="color: #0000ff;">(19)</span></span><span><span style="color: #0000ff;">&nbsp;Dążmy więc do tego, co służy ku pokojowi i ku wzajemnemu zbudowaniu.&nbsp;</span></span><span><span style="color: #0000ff;">(20)</span></span><span><span style="color: #0000ff;">&nbsp;Dla pokarmu nie niszcz dzieła Bożego. Wszystko wprawdzie jest czyste, ale staje się złem dla człowieka, kt&oacute;ry przez jedzenie daje zgorszenie.&rdquo;&nbsp;</span></span><span>(</span>Rzym. 14:17-20).&nbsp;<br /><br />Jednakże nie każdy ma właściwe poznanie (1 Kor.8:7).<span>&nbsp;</span>Jeżeli należysz do tych os&oacute;b i nadal tego nie pojmujesz lub masz wątpliwości, to powstrzymaj się od osądzania swego brata, kt&oacute;ry jada wszystko, a ty bracie, kt&oacute;ry jadasz wszystko nie gardź i nie wynoś się na tego, co nie jada:<br /><span style="color: #0000ff;">&bdquo;Niechże ten, kto je, nie pogardza tym, kt&oacute;ry nie je, a kto nie je, niech nie osądza tego, kt&oacute;ry je; albowiem B&oacute;g go przyjął.&rdquo;</span><span>&nbsp;</span>(Rzym.14:3), a wszystko będzie dobrze:<br /><span style="color: #0000ff;">&bdquo;Jeden robi r&oacute;żnicę między dniem a dniem, drugi zaś każdy dzień ocenia jednakowo; niechaj każdy pozostanie przy swoim zdaniu. (6) Kto przestrzega dnia, dla Pana przestrzega; kto je, dla Pana je, dziękuje bowiem Bogu; a kto nie je, dla Pana nie je, i dziękuje Bogu.&rdquo;</span><span>&nbsp;</span>(Rzym. 14:5-6).<br /><br />Jeżeli masz wątpliwości, jeść, czy nie jeść, to pamiętaj o słowach z Rzym. 14:23:<br /><span style="color: #0000ff;">&bdquo;Lecz ten, kto ma wątpliwości, gdy je, jest potępiony, bo nie postępuje zgodnie z przekonaniem; wszystko zaś, co nie wypływa z przekonania, jest grzechem.&rdquo;</span><br /><br />Wszyscy także pamiętajmy, że<span>&nbsp;</span><span style="color: #0000ff;">&bdquo;Poznanie nadyma, ale miłość buduje&rdquo;</span><span>&nbsp;</span>(1 Kor.8:1) oraz<span>&nbsp;</span><span style="color: #0000ff;">&bdquo;Przekonanie, jakie masz, zachowaj dla siebie przed Bogiem. Szczęśliwy ten, kto nie osądza samego siebie za to, co uważa za dobre.&rdquo;</span>&nbsp;<br /><br /><br />Jeżeli natomiast ktoś tobie wmawia, że<span>&nbsp;</span><strong>musisz</strong><span>&nbsp;</span>się powstrzymywać od jedzenia pewnych potraw, to pamiętaj o słowach z 1 listu do Tymoteusza 4:1-4.&nbsp;<br /><br />Jeżeli nadal&nbsp;tego nie pojmujesz i nadal pragniesz być niewolnikiem nakaz&oacute;w ludzkich, to, chociaż wykaż się rozumem i nie osądzaj swojego brata:<br /><span style="color: #0000ff;">&bdquo;<strong>Niechże was tedy nikt nie sądzi z powodu pokarmu i napoj</strong>u albo z powodu święta lub nowiu księżyca<span>&nbsp;</span><strong>bądź szabatu</strong>.<span>&nbsp;(</span>20) Jeśli tedy z Chrystusem umarliście dla żywioł&oacute;w świata, to dlaczego poddajecie się takim zakazom, jakbyście w świecie żyli: (21<strong>) nie dotykaj, nie kosztuj, nie ruszaj</strong>? (22) Przecież to wszystko niszczeje przez samo używanie, a są to tylko przykazania i nauki ludzkie. (23) Mają one poz&oacute;r mądrości w obrzędach wymyślonych przez ludzi, w poniżaniu samego siebie i<span>&nbsp;</span><strong>w umartwianiu ciała</strong>, ale<span>&nbsp;</span><strong>nie mają żadnej wartości, gdy chodzi o</strong><span>&nbsp;</span><strong>opanowanie zmysł&oacute;w.&rdquo;<span>&nbsp;</span></strong></span>(Kol. 2:20-23).&nbsp;<br />Gdyż:<br /><strong><span style="color: #0000ff;">&bdquo;</span></strong><span><span style="color: #0000ff;">Świadectwo to jest prawdziwe, dla tej też przyczyny karć ich surowo, ażeby ozdrowieli w wierze&nbsp;</span></span><span><span style="color: #0000ff;">(14)</span></span><span><span style="color: #0000ff;">&nbsp;i nie&nbsp;słuchali&nbsp;żydowskich baśni i nakaz&oacute;w ludzi, kt&oacute;rzy się odwracają od prawdy.&nbsp;</span></span><span><span style="color: #0000ff;">(15)</span></span><span><span style="color: #0000ff;">&nbsp;Dla czystych wszystko jest czyste, a dla pokalanych i niewierzących nic nie jest czyste&rdquo;</span></span><span>&nbsp;(</span>Tyt. 1:13-15).<strong><span style="color: #0000ff;">&nbsp;<br /></span></strong><br />Powyższe słowa dotyczą czarno na białym r&oacute;wnież<span>&nbsp;</span><strong>zachowywania szabatu</strong>, jak r&oacute;wnież słowa z Rzymian 14:5:<span>&nbsp;</span><span style="color: #0000ff;">&bdquo;Jeden robi r&oacute;żnicę między dniem a dniem, drugi zaś każdy dzień ocenia jednakowo; niechaj każdy pozostanie przy swoim zdaniu&rdquo;.<br /></span><strong><span style="color: #0000ff;"><br /></span></strong>Pok&oacute;j każdemu, kto tych zasad będzie się trzymał.<em>&nbsp;</em></p>

</br></br>
<p style="text-align:left;"><a href="https://mojabiblia.github.io/j" style="text-decoration:none;"> ↞ Spis treści 
</br>

</br>
<hr />
<p><em>kopia strony: <a href="https://jehoszua.ddv.pl/readarticle.php?article_id=9" style="text-decoration: none;">https://jehoszua.ddv.pl/readarticle.php?article_id=9</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:10px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7883769&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">z408e92f445z</p>
</div>
</body>
