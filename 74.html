<html lang="pl-PL">
<head>
<meta charset="UTF-8" />
<title>Jaki zakon nas obowiązuje?</title>

<meta name="description" content="Jaki zakon nas obowiązuje? / Bóg Jezus trójca wiara unitarianizm unitarianie arianie jehoszua.dbv.pl jehoszua.ddv.pl "/>
<meta name="robots" content="max-snippet:-1, max-image-preview:large, max-video-preview:-1"/>
<link rel="canonical" href="https://mojabiblia.github.io/j/74.html" />
<meta property="og:locale" content="pl_PL" />
<meta property="og:type" content="website" />
<meta property="og:title" content="Jaki zakon nas obowiązuje?" />
<meta property="og:description" content="Jaki zakon nas obowiązuje? / Bóg Jezus trójca wiara unitarianizm unitarianie arianie jehoszua.dbv.pl jehoszua.ddv.pl" />
</head>
<body>

<div style="max-width: 1000px;margin: auto;">
  
<a href="https://mojabiblia.github.io/j" style="text-decoration:none"> ↞ Spis treści </a></br></br>

<p><span style="color: #ffffff;"><strong><span style="font-size: 14pt;">.</span></strong></span></p>

<div>
<h1 class="art-postheader entry-title">Jaki zakon nas obowiązuje?</h1>
</div>
  
  
<p><span style="color: #ffffff;"><strong><span style="font-size: 14pt;">.</span></strong></span><br />Często można spotkać się ze&nbsp;stwierdzeniem:<br /><span style="color: #800000;">&bdquo;Całe 10 przykazań jest ważne - powinniśmy żyć według tych przykazań&rdquo;.</span>&nbsp;<br /><br />Jednakże przestrzeganie przykazań Bożych nie jest tożsame z przestrzeganiem przykazań<span>&nbsp;</span><span style="color: #800000;">&bdquo;dekalogu&rdquo;,<span>&nbsp;</span></span>czy też z innymi prawami danymi Izraelitom poprzez Mojżesza.&nbsp;<br /><br />Zauważyłem, że wielu os&oacute;b, kiedy czyta w Biblii o przykazaniach, interpretuje je, jako przykazania &bdquo;dekalogu&rdquo; - co jest wychodzeniem poza święty tekst i sugerowaniem interpretacji, kt&oacute;ra z czytanego tekstu wcale nie wynika.&nbsp;&nbsp;<br /><br />Wychodzeniem poza Pismo, jest r&oacute;wnież twierdzenie, że pierwsze przykazanie miłości do Boga = pierwsze 4 przykazania &bdquo;dekalogu&rdquo;, a drugie dotyczące miłości bliźniego = następne 6 przykazań &bdquo;dekalogu&rdquo;.&nbsp;<br /><br />Argumentując, że &bdquo;dekalog&rdquo; zawiera niezmienne prawa moralne, takie, jak na przykład zakaz dokonywania kradzieży, mordowania itd., twierdzi się, że gdyby ten podstawowy dekret, złożony z dziesięciu przykazań, już nie obowiązywał, moglibyśmy mordować, kraść i popełniać cudzoł&oacute;stwo.<br /><br />Za tym argumentem kryje się takie przesłanie:<br /><span style="color: #800000;">&bdquo;Jeśli &bdquo;dekalog&rdquo; jest unieważniony, oznacza to, że nie ma już niczego, co mogłoby nas chronić przed kradzieżą, morderstwem i cudzoł&oacute;stwem&rdquo;</span>.&nbsp;<br />Jest to jest fałszywa sugestia, kt&oacute;ra insynuuje, że<span>&nbsp;</span><strong>&bdquo;jeśli nie słuchamy Mojżesza, to nie ma już nikogo, kogo moglibyśmy naśladować</strong><span>&nbsp;</span><strong>i kto m&oacute;głby kierować naszym życiem.</strong>&rdquo;<br /><br />Ot&oacute;ż powinniśmy słuchać Syna Bożego we wszystkim!<br /><br />Już Mojżesz wydał polecenie, kt&oacute;rego powinni słuchać wszyscy:<br /><span style="color: #0000ff;">&bdquo;Wszak Mojżesz powiedział: Proroka, jak ja, spośr&oacute;d braci waszych wzbudzi wam Pan, B&oacute;g;<span>&nbsp;</span><strong>jego słuchać będziecie we wszystkim</strong>, cokolwiek do was m&oacute;wić będzie. (23) I stanie się, że każdy,<span>&nbsp;</span><strong>kto by nie słuchał owego proroka</strong>, z ludu<span>&nbsp;</span><strong>wytępiony będzie</strong>&rdquo;</span><span>&nbsp;</span>(Dzieje 3:22-23, por. 5 Mojżesza 18:15).&nbsp;<br /><br />Przypomnijmy sobie takze, co przepowiedział B&oacute;g przez proroka Jeremiasza:<br /><span style="color: #0000ff;">&bdquo;A gdy się rozmnożycie i rozplenicie w kraju w owych dniach - m&oacute;wi Pan -<strong><span>&nbsp;</span>już nie będą m&oacute;wić o Skrzyni Przymierza z Panem i nikt o niej nie będzie myślał</strong>,<span>&nbsp;</span><strong>i nikt jej nie będzie wspominał</strong>, nikt nie będzie odczuwał jej braku ani też nie będą sporządzać nowej.&rdquo;<span>&nbsp;</span></span>(Jeremiasza 3:16).&nbsp;<br /><br />Kiedy zakon Mojżeszowy, włącznie z 10 przykazaniami dawno już był dany, B&oacute;g oświadczył, że nada &bdquo;Nowy Zakon&rdquo;:<br /><span style="color: #0000ff;">&bdquo;I p&oacute;jdzie wiele narod&oacute;w, m&oacute;wiąc: P&oacute;jdźmy w pielgrzymce na g&oacute;rę Pana i do świątyni Boga Jakuba, i będzie nas uczył swoich dr&oacute;g, abyśmy mogli chodzić jego ścieżkami, gdyż z Syjonu<span>&nbsp;</span><strong>wyjdzie zakon</strong><span>&nbsp;</span>i słowo Pana z Jeruzalemu!&rdquo;</span><span>&nbsp;</span>(Micheasza 4:2).&nbsp;<br /><br />A zatem, o co chodzi?&nbsp;&nbsp;<br /><br />Pamiętać należy, że wszystko rozpoczyna się od<span>&nbsp;</span><strong>WIARY</strong><span>&nbsp;</span>- od przyjęcia<span>&nbsp;</span><strong>świadectwa</strong><span>&nbsp;</span>Ojca o Synu i Syna o Ojcu, następnie przyjęcia darmo ogromnej miłości i łaski, gdyż<span>&nbsp;</span><span><span style="color: #0000ff;">&bdquo;</span></span><strong><span style="color: #0000ff;">z uczynk&oacute;w zakonu nie będzie usprawiedliwiony przed nim żaden człowiek</span></strong><span style="color: #0000ff;">, gdyż przez zakon jest poznanie grzechu. (21) Ale teraz<span>&nbsp;</span><strong>niezależnie od zakonu</strong><span>&nbsp;</span>objawiona została sprawiedliwość Boża, o kt&oacute;rej świadczą zakon i prorocy, (22) i to sprawiedliwość Boża przez<span>&nbsp;</span><strong>wiarę Jezusa Chrystusa</strong><span>&nbsp;</span>dla wszystkich wierzących. Nie ma bowiem r&oacute;żnicy, (23) gdyż<span>&nbsp;</span><strong>wszyscy zgrzeszyli i brak im chwały Bożej,</strong><span>&nbsp;</span>(24) i są usprawiedliwieni<span>&nbsp;</span><strong>darmo, z łaski<span>&nbsp;</span></strong>jego, przez odkupienie w Chrystusie Jezusie, (25) kt&oacute;rego B&oacute;g ustanowił jako ofiarę przebłagalną przez krew jego,<span>&nbsp;</span><strong>skuteczną przez wiarę</strong>, dla okazania sprawiedliwości swojej przez to, że w cierpliwości Bożej pobłażliwie odni&oacute;sł się do przedtem popełnionych grzech&oacute;w, (26) dla okazania sprawiedliwości swojej w teraźniejszym czasie, aby On sam był sprawiedliwym i usprawiedliwiającym tego, kt&oacute;ry wierzy w Jezusa. (27) Gdzież więc chluba twoja? Wykluczona! Przez jaki zakon? Uczynk&oacute;w? Bynajmniej, lecz przez<span>&nbsp;</span><strong>zakon wiary</strong>.&rdquo;<span>&nbsp;</span></span>(Rzymian 3:20-27).<span>&nbsp;<br /><br /></span>Efektem tego jest dążenie do uświęcania, upodobniania się do Syna Bożego, naśladowania i słuchaniu (posłuszeństwie Jego słowom) Go we wszystkim.&nbsp;<br /><br />Jakich zatem przykazań mamy strzec?&nbsp;<br /><br />Jeżeli już uwierzymy w Syna Bożego i to, co dla nas zrobił, według przykazania Boga:<br /><span><span style="color: #0000ff;">&bdquo;A to jest przykazanie jego, abyśmy wierzyli w imię&nbsp;Syna&nbsp;jego, Jezusa Chrystusa&rdquo;</span></span><span>(1 Jana 3:23).<br /><br /></span><span><span style="color: #0000ff;">&bdquo;Rzekli więc do niego: C&oacute;ż mamy czynić, aby wykonywać dzieła Boże? Odpowiedział Jezus i rzekł im:&nbsp;</span></span><span><span style="color: #0000ff;">(29)</span></span><span><span style="color: #0000ff;">&nbsp;To jest dzieło Boże: wierzyć w tego, kt&oacute;rego On posłał.&rdquo;</span></span><span>&nbsp;(Jana 6:28-29).</span><em><span style="color: #800000;">&nbsp;<br /><br /></span></em>To następnie ta wiara ma się przełożyć na strzeżenie przykazań Bożych, kt&oacute;re dał nam poprzez Syna oraz apostoł&oacute;w.<br /><span style="color: #0000ff;">&bdquo;Abyście pamiętali na słowa, jakie poprzednio wypowiedzieli święci prorocy, i na<span>&nbsp;</span><strong>przykazanie Pana i Zbawiciela, podane przez apostoł&oacute;w waszych</strong>&rdquo;</span><span>&nbsp;</span>(2 Piotra 3:2).&nbsp;<br /><br /><span style="color: #0000ff;">&bdquo;<span>Kto ma&nbsp;<strong>przykazania moje</strong>&nbsp;i&nbsp;<strong>przestrzega ich</strong>, ten mnie miłuje; a kto mnie miłuje, tego też będzie miłował Ojciec i Ja miłować go będę, i objawię mu samego siebie.&rdquo;</span></span><span>&nbsp;(Jana 14:21).</span><span><br /><br /></span><span>Każde dziecko Boże, kt&oacute;re narodzi się z Boga rozumie, pod jakim zakonem żyje.&nbsp;</span><span>Przed chwilą czytaliśmy, że mamy słuchać przykazań Pana, przekazanych przez apostoł&oacute;w, dlatego sp&oacute;jrzmy, pod jakim</span><span>&nbsp;</span>zakonem/prawem był apostoł Paweł?<br /><span><span style="color: #0000ff;">&bdquo;</span></span><span style="color: #0000ff;">I stałem się dla Żyd&oacute;w jako Żyd, aby Żyd&oacute;w pozyskać; dla tych, kt&oacute;rzy są pod zakonem, jakobym był pod zakonem, chociaż<span>&nbsp;</span><strong>sam pod zakonem nie jestem</strong>, aby tych, kt&oacute;rzy są pod zakonem, pozyskać. (21) Dla tych, kt&oacute;rzy są bez zakonu, jakobym był bez zakonu, chociaż nie jestem bez zakonu Bożego, lecz pod<span>&nbsp;</span><strong>zakonem Chrystusowym</strong>, aby pozyskać tych, kt&oacute;rzy są bez zakonu.&rdquo;</span><span>&nbsp;</span><span>&nbsp;(1 Koryntian 9:20-21).<br /><br /></span><span>Apostoł Paweł otwarcie pisał, że nie jest pod zakonem Starego Przymierza, w kt&oacute;rym zawierało się&nbsp;między innymi&nbsp;10 przykazań.<br /></span>On nie miał problemu ze zrozumieniem tego, że nie jest pod zakonem Mojżeszowym.<br />A pod jakim &bdquo;zakonem&rdquo; jesteś ty, drogi czytelniku? (Mateusza 22:37-40).&nbsp;<br /><br />Przykazania zakonu Chrystusowego są na kartach Nowego Testamentu, a najważniejsze z nich, to te:<br /><span><span style="color: #0000ff;">&bdquo;Kt&oacute;re przykazanie jest pierwsze ze wszystkich?&nbsp;</span></span><span><span style="color: #0000ff;">(29)</span></span><span><span style="color: #0000ff;">&nbsp;Jezus odpowiedział: Pierwsze przykazanie jest to: Słuchaj, Izraelu! Pan,&nbsp;<strong>B&oacute;g nasz, Pan</strong>&nbsp;<strong>jeden jest</strong>.&nbsp;</span></span><span><span style="color: #0000ff;">(30)</span></span><span><span style="color: #0000ff;">&nbsp;Będziesz tedy&nbsp;<strong>miłował Pana, Boga swego</strong>, z całego serca swego i z całej duszy swojej, i z całej myśli swojej, i z całej siły swojej.&nbsp;</span></span><span><span style="color: #0000ff;">(31)</span></span><span><span style="color: #0000ff;">&nbsp;A drugie jest to: Będziesz&nbsp;<strong>miłował bliźniego swego</strong>&nbsp;jak siebie samego. Innego przykazania, większego ponad te, nie masz.&rdquo;</span></span><span>&nbsp;(Marka 12:28).</span><span>&nbsp;<br /><br /></span>Warto zauważyć, że gdyby Jehoszua uważał, że &bdquo;dekalog&rdquo; jest najistotniejszą częścią Starego Testamentu, to na pytanie, kt&oacute;re z przykazań Prawa jest najistotniejsze, miałby okazję wymienić, choć jedno z przykazań &bdquo;dekalogu&rdquo;. On jednak wyraźnie zaznaczył, że<span>&nbsp;</span><strong>największe przykazanie znajdowało się poza &bdquo;dekalogiem</strong>&rdquo;.<br /><br />Poniższe przykazanie Pana r&oacute;wnież nie było częścią 10 przykazań.<br /><span>&bdquo;</span><strong><span style="color: #0000ff;">Nowe przykazanie daję wam</span></strong><span style="color: #0000ff;">, abyście się wzajemnie miłowali, jak Ja was umiłowałem; abyście się i wy wzajemnie miłowali. (35) Po tym wszyscy poznają, żeście uczniami moimi, jeśli miłość wzajemną mieć będziecie.&rdquo;</span><span>&nbsp;</span>(Jana 13:34-35).&nbsp;<br /><br />Kiedy ktoś utrzymuje, że przykazanie &bdquo;miłości wzajemnej&rdquo; na wz&oacute;r miłości Chrystusa do wierzących, było jedynie streszczeniem części dziesięciu przykazań, zaprzecza tym samym Synowi Bożemu, kt&oacute;ry wyraźnie zaznaczył, że było to<span>&nbsp;</span><strong>przykazanie NOWE</strong>!!!<br /><br /><span style="color: #0000ff;">&bdquo;A więc wszystko, cobyście chcieli, aby wam ludzie czynili, to i wy im czyńcie;<span>&nbsp;</span><strong>taki bowiem jest zakon</strong><span>&nbsp;</span>i prorocy.&rdquo;<span>&nbsp;</span></span>(Mateusza 7:12).<span><span style="color: #0000ff;">&nbsp;<br /><br /></span></span><span><span style="color: #0000ff;">&bdquo;Na tych&nbsp;<strong>dw&oacute;ch przykazaniach</strong>&nbsp;<strong>opiera się cały zakon</strong>&nbsp;i prorocy.&rdquo;</span></span><span>&nbsp;(Mateusza 22:40).</span><span>&nbsp;<br /><br /></span><span>Cały zakon to nie było tylko 10 przykazań.</span><span>&nbsp;<br /><br /></span><span>Kolejny etap to posłuszeństwo słowom Syna &ndash; słowom, radom i przykazaniom, kt&oacute;re mamy zapisane na kartach Nowego Testamentu.<br /></span><span><span style="color: #0000ff;">&bdquo;</span></span><span style="color: #0000ff;">Zmuszamy wszelką myśl do poddania się w<span>&nbsp;</span><strong>posłuszeństwo</strong><strong><span>&nbsp;</span>Chrystusowi</strong>, (6) gotowi do karania wszelkiego nieposłuszeństwa, gdy<span>&nbsp;</span><strong>posłuszeństwo</strong><strong><span>&nbsp;</span>wasze będzie całkowite</strong>.&rdquo;</span><span>&nbsp;</span>(2 Koryntian 10:5-6).&nbsp;<br /><br /><span style="color: #0000ff;">&bdquo;C&oacute;ż tedy? Czy mamy grzeszyć, dlatego że nie jesteśmy pod zakonem, lecz pod łaską? Przenigdy! (16) Czyż nie wiecie, że jeśli się oddajecie jako<span>&nbsp;</span><strong>słudzy w</strong><span>&nbsp;</span><strong>posłuszeństwo</strong>,<span>&nbsp;</span><strong>stajecie się sługami tego, komu jesteście posłuszni</strong>&hellip;&rdquo;<span>&nbsp;</span></span>(Rzymian 6:15-16).&nbsp;<br /><br />Mojżesz (oraz 10 przykazań) jest Panem, czy Syn Boży?<br /><span style="color: #0000ff;">&bdquo;Jeśli ustami swoimi wyznasz, że<span>&nbsp;</span><strong>Jezus jest Panem</strong>, i uwierzysz w sercu swoim, że B&oacute;g wzbudził go z martwych, zbawiony będziesz.&rdquo;</span><span>&nbsp;</span>(Rzymian 10:9).&nbsp;<br /><br /><span>Dążenie przez posłuszeństwo do UŚWIĘCENIA.<br /></span><span><span style="color: #0000ff;">&bdquo;Dążcie do pokoju ze wszystkimi i do&nbsp;<strong>uświęcenia</strong>, bez kt&oacute;rego nikt nie ujrzy Pana</span></span><span>&rdquo;&nbsp;</span><span>(Hebrajczyk&oacute;w 12:14).</span><span>&nbsp;<br /><br /></span><span><span style="color: #0000ff;">&bdquo;Albowiem nie powołał nas B&oacute;g do nieczystości, ale do&nbsp;<strong>uświęcenia</strong></span></span><span><strong>&rdquo;&nbsp;</strong></span><span>(1 Tesaloniczan 4:7)</span><span>.</span><span>&nbsp;<br /><br /></span><span>Tak, aby Ojciec i Syn mieszkali w człowieku mocą ducha Bożego.<br /></span><span><span style="color: #0000ff;">&bdquo;</span></span><span style="color: #0000ff;">Czy nie wiecie, że świątynią Bożą jesteście i że Duch Boży mieszka w was?&rdquo;</span><span>&nbsp;</span><span>(1 Koryntian 3:16).</span><span>&nbsp;<br /><br /></span><span>Słowo &ndash; przykazania, kt&oacute;re głosił Pan Jehoszua to daleko więcej niż 10 przykazań i to wiele więcej przykazań niż 10 &ndash; to nie tylko sucha litera prawa.</span><span>&nbsp;<br /></span><span><br />Sp&oacute;jrzmy na jeden przykład.<br /></span><span>W treści 10 przykazaniach znajduje się przykazanie:&nbsp;<span style="color: #0000ff;">&bdquo;nie cudzoł&oacute;ż&rdquo;</span>&nbsp;i dla cielesnego Izraelity wypełnienie tego przykazania stanowiło powstrzymywanie się jedynie od CIELESNEGO cudzołożenia &ndash; według&nbsp;<span style="color: #0000ff;">&bdquo;suchej litery prawa&rdquo;.</span>&nbsp;</span><span>&nbsp;<br /></span><span><br />Natomiast<span style="color: #0000ff;">&nbsp;&bdquo;służba ducha&rdquo; -</span>&nbsp;<span style="color: #0000ff;">&bdquo;zakon Chrystusowy&rdquo;, &bdquo;zakon wiary&rdquo;,&nbsp;</span>kt&oacute;remu podlega każde dziecko Boże<span style="color: #0000ff;">,&nbsp;</span>wymaga oczyszczenia&nbsp;<strong>wnętrza człowieka &ndash; uświęcania umysłu, a nie tylko ciała.<br /></strong></span><span>I tak według&nbsp;<span style="color: #0000ff;">&bdquo;zakonu Chrystusowego&rdquo;&nbsp;</span>nie wystarczy CIELEŚNIE nie cudzołożyć, tak jak to było w Starym Przymierzu, ale:<br /></span><span><span style="color: #0000ff;">&bdquo;Słyszeliście, iż powiedziano: Nie będziesz&nbsp;cudzołożył.&nbsp;</span></span><span><span style="color: #0000ff;">(28)</span></span><span><span style="color: #0000ff;">&nbsp;A Ja wam powiadam, że każdy kto&nbsp;<strong>patrzy na niewiastę i pożąda jej, już popełnił z nią cudzoł&oacute;stwo w sercu swoim</strong>.&rdquo;</span></span><span>&nbsp;(Mateusza 5:27).</span><span>&nbsp;<br /><br /></span><span>Jeżeli w swoich myślach ktoś produkuje cudzołożne obrazy, czy nawet tylko pożądliwie wpatruje się, czy to na ulicy, czy w gazecie, czy w telewizji, internecie w mężczyznę lub kobietę (poza swoim mężem/żoną) &ndash; cudzołoży, a o takich napisano:<br /></span><span><span style="color: #0000ff;">&bdquo;Nie łudźcie się! Ani wszetecznicy, ani bałwochwalcy&nbsp;<strong>ani cudzołożnicy</strong>, ani rozpustnicy, ani mężołożnicy,&nbsp;</span></span><span><span style="color: #0000ff;">(10)</span></span><span><span style="color: #0000ff;">&nbsp;ani złodzieje, ani chciwcy, ani pijacy, ani oszczercy, ani zdziercy&nbsp;<strong>Kr&oacute;lestwa Bożego nie odziedziczą.</strong>&rdquo;</span></span><span>&nbsp;(1 Koryntian 6:9-10).</span><span><span style="color: #0000ff;">&nbsp;<br /><br /></span></span><span>Podobnie tutaj:</span><span><span style="color: #0000ff;">&bdquo;Rzecze im: Mojżesz pozwolił wam odprawiać swoje żony ze względu na zatwardziałość serc waszych, ale od początku tak nie było.&nbsp;</span></span><span><span style="color: #0000ff;">(9)</span></span><span><span style="color: #0000ff;">&nbsp;A powiadam wam: Ktokolwiek by odprawił żonę swoją,&nbsp;<strong>z wyjątkiem przyczyny wszeteczeństwa</strong>, i poślubił inną,&nbsp;<strong>cudzołoży</strong>, a kto by odprawioną poślubił, cudzołoży.&rdquo;</span></span><span>&nbsp;(Mateusza 19:8-9).</span><span>&nbsp;<br /><br /></span><span>Podobnie:&nbsp;<span style="color: #0000ff;">&bdquo;Nie zabijaj&rdquo;,</span>&nbsp;a Pan m&oacute;wi:<br /></span><span style="color: #0000ff;">&bdquo;<span>Słyszeliście, iż powiedziano przodkom: Nie będziesz zabijał, a kto by zabił, p&oacute;jdzie pod sąd.&nbsp;</span><span>(22)</span><span>&nbsp;A Ja wam powiadam, że każdy,&nbsp;<strong>kto się gniewa</strong>&nbsp;<strong>na brata swego, p&oacute;jdzie pod sąd</strong>, a kto by rzekł bratu swemu: Racha, stanie przed Radą Najwyższą, a kto by rzekł: Głupcze, p&oacute;jdzie w ogień piekielny.&rdquo;</span></span><span>&nbsp;(Mateusza 5:21-22).</span><span>&nbsp;<br /><br /></span><span>Dlatego tez apostoł Paweł m&oacute;gł napisać:&nbsp;</span><span><span style="color: #0000ff;">&bdquo;</span></span><span style="color: #0000ff;">Czy więc zakon unieważniamy przez wiarę? Wręcz przeciwnie,<span>&nbsp;</span><strong>zakon utwierdzamy</strong>.&rdquo;<span>&nbsp;</span></span>(Rzymian 3:31).<span>&nbsp;<br /><br /></span><span>Literalne przykazania starotestamentowe, a w tym 10 przykazań były dla cielesnych ludzi i nikt nie był w stanie ich doskonale wypełnić, co pokazywało ogrom grzeszności człowieka, natomiast Syn je wypełnił i obdarzył nas swoją sprawiedliwością:&nbsp;<span style="color: #0000ff;">&bdquo;Pan sprawiedliwością naszą&rdquo;</span>&nbsp;(Jeremiasza 23:6) - w ten spos&oacute;b wykupił nas z przekleństwa i kary, kt&oacute;re na nas ciążyły na skutek grzech&oacute;w spowodowanych przekraczaniem przykazań Bożych.</span><span>&nbsp;<br /><br />Dzięki temu, t</span><span>ym, kt&oacute;rzy uwierzyli w Syna i Jego dzieło (uczynili Go swoim Panem &ndash; słuchają i naśladują Go), B&oacute;g obdarza łaską i daje moc (swego ducha do serc i umysł&oacute;w &ndash; &bdquo;nowonarodzenie&rdquo;), abyśmy mogli dążyć do UŚWIĘCENIA &ndash; strzeżenia przykazań, kt&oacute;re dał nam poprzez Swego Syna, a komu się wydaje, że jest to zdolność strzeżenia 10 przykazań, ten sam o sobie wydaje świadectwo i pokazuje, czy jego zdolność jest z Boga, czy z siebie samego i swojej ślepoty, gdyż napisano, że&nbsp;<span style="color: #0000ff;">&bdquo;</span><span style="color: #0000ff;">zdolność nasza jest z Boga, (6) kt&oacute;ry też uzdolnił nas, abyśmy byli sługami&nbsp;<strong>nowego przymierza</strong>,&nbsp;<strong>nie litery, lecz ducha</strong>,&nbsp;<strong>bo litera zabija, duch zaś ożywia.</strong>&nbsp;(7) Jeśli tedy&nbsp;<strong>służba śmierci</strong>,&nbsp;<strong>wyryta literami na tablicach kamiennych</strong>&nbsp;taką miała chwałę, że synowie izraelscy nie mogli patrzeć na oblicze Mojżesza z powodu przemijającej wszak jasności oblicza jego, (8) czy nie daleko więcej chwały mieć będzie służba ducha? (9) Jeśli bowiem&nbsp;<strong>służba potępienia</strong>&nbsp;ma chwałę, daleko więcej obfituje w chwałę&nbsp;<strong>służba sprawiedliwości</strong>. (10) Albowiem to, co niegdyś miało chwałę,&nbsp;<strong>teraz nie ma chwały</strong>&nbsp;z powodu chwały, kt&oacute;ra tamtą przewyższa.&rdquo;</span>&nbsp;(2 Koryntian 3:5-10).<br /><br /></span><span style="color: #0000ff;">&bdquo;Lecz teraz zostaliśmy<span>&nbsp;</span><strong>uwolnieni od zakonu</strong>, gdy umarliśmy temu, przez co byliśmy opanowani, tak iż<span>&nbsp;</span><strong>służymy w nowości ducha, a nie według przestarzałej litery</strong>&rdquo;<span>&nbsp;</span></span>(Rzymian 7:6).<span>&nbsp;<br /><br /></span><span>Lecz nikt, kto się nie narodzi z Boga nie jest w stanie nawet ich zrozumieć, gdyż albo wydają mu się za trudne, albo je świadomie łamie, albo mając zasłonę na oczach, patrzy na to, co cielesne &ndash; na przykład na 10 przykazań i w ten spos&oacute;b stara się być sprawiedliwym&hellip;<br /><br /></span><span><span style="color: #0000ff;">&bdquo;Skoro bowiem zmienia się kapłaństwo, musi też nastąpić&nbsp;<strong>zmiana zakonu</strong></span></span><span>.</span><span><span style="color: #0000ff;">(18) A przeto&nbsp;<strong>poprzednie przykazanie zostaje usunięte</strong>&nbsp;z powodu jego&nbsp;<strong>słabośc</strong>i i&nbsp;<strong>nieużyteczności</strong>, (19) gdyż zakon nie przywi&oacute;dł&nbsp;<strong>niczego do doskonałości</strong>, z drugiej zaś strony wzbudzona zostaje lepsza nadzieja, przez kt&oacute;rą zbliżamy się do Boga.&rdquo;</span></span><span>&nbsp;</span><span>(Hebrajczyk&oacute;w 7:12, 18-19).</span><span>&nbsp;<br /><br /></span><span>Dlatego apostoł Paweł pisał:<br /></span><span><span style="color: #0000ff;">&bdquo;Albowiem ani obrzezanie, ani nieobrzezanie nic nie znaczy, lecz&nbsp;<strong>nowe stworzenie</strong></span></span><span>.&rdquo; (Galat&oacute;w 6:15).</span><span>&nbsp;<br /><br /></span><span>A w innym miejscu to samo innymi słowy:<br /></span><span><span style="color: #0000ff;">&bdquo;Obrzezanie nie ma żadnego znaczenia i nieobrzezanie nie ma żadnego znaczenia, ale tylko przestrzeganie&nbsp;<strong>przykazań Bożych</strong>.&rdquo;</span></span><span>&nbsp;(1 Koryntian 7:19).</span><span>&nbsp;<br /><br /></span><span>Dlatego powinniśmy patrzeć stale na Syna, a nie na Mojżesza (10 przykazań),<span style="color: #0000ff;">&nbsp;gdyż &bdquo;nie według ciała postępujemy, lecz według Ducha.&nbsp;</span></span><span><span style="color: #0000ff;">(5)</span></span><span><span style="color: #0000ff;">&nbsp;Bo ci, kt&oacute;rzy żyją według ciała, myślą o tym, co cielesne; ci zaś, kt&oacute;rzy żyją według Ducha, o tym, co duchowe.&rdquo;</span></span><span>&nbsp;(Rzymian 8:4-5).</span><span style="color: #800000;">&nbsp;<br /><br /></span>Podobnie i inne przykazania, kt&oacute;re dał nam od Ojca nasz Pan, czy to osobiście, czy przez apostoł&oacute;w, wskazują nam nad czym jeszcze powinniśmy pracować, co zmienić, czego unikać, abyśmy<span>&nbsp;</span><span style="color: #0000ff;">&bdquo;<span>spełniali uczynki</span><span>&nbsp;</span>godne upamiętania&rdquo;</span><span>&nbsp;</span>(Dzieje 26:20), zdążając do uświęcenia.<br /><span><br /></span><span>Podstawowa sprawa, to właściwy fundament wiary - przykazań, a ten jest jeden i nie jest to 10 przykazań:<br /></span><span><span style="color: #0000ff;">&bdquo;Albowiem&nbsp;<strong>fundamentu</strong>&nbsp;innego nikt nie może założyć opr&oacute;cz tego, kt&oacute;ry jest założony, a kt&oacute;rym jest&nbsp;<strong>Jezus Chrystus</strong>.&rdquo;</span></span><span>&nbsp;(1 Koryntian 3:11).</span><span>&nbsp;<br /><br /></span><span><span style="color: #0000ff;">&bdquo;Odpowiedział mu Jezus: Ja jestem&nbsp;<strong>droga</strong>&nbsp;i&nbsp;<strong>prawda</strong>, i&nbsp;<strong>żywot</strong>, nikt nie przychodzi do Ojca,&nbsp;<strong>tylko przeze mnie</strong>.&rdquo;</span></span><span>&nbsp;(Jana 14:6).</span><span>&nbsp;<br /><br /></span><span>Przestrzegać mamy sł&oacute;w naszego PANA, a nie Mojżesza.<br /></span><span>&bdquo;<span style="color: #0000ff;">Jeśli kto mnie miłuje,&nbsp;<strong>słowa mojego przestrzegać będzie</strong>, i Ojciec m&oacute;j umiłuje go, i do niego przyjdziemy, i&nbsp;<strong>u niego zamieszkamy</strong>.&rdquo;</span><span style="color: #993300;">&nbsp;</span>(Jana 14:23).</span><span>&nbsp;<br /><br /></span><span style="color: #0000ff;">&bdquo;Dzieci moje, to wam piszę, abyście nie grzeszyli. A jeśliby kto zgrzeszył, mamy orędownika u Ojca<strong>, Jezusa Chrystusa</strong>, kt&oacute;ry jest sprawiedliwy. (2) On ci jest ubłaganiem za grzechy nasze, a nie tylko za nasze, lecz i za grzechy całego świata. (3)<span>&nbsp;</span><strong>A z tego wiemy, że go znamy, jeśli przykazania jego zachowujemy</strong>. (4) Kto m&oacute;wi: Znam go, a przykazań jego nie zachowuje, kłamcą jest i prawdy w nim nie ma. (5) Lecz kto<span>&nbsp;</span><strong>zachowuje Słowo jego</strong>, w tym prawdziwie dopełniła się miłość Boża. Po tym poznajemy, że w nim jesteśmy. (6) Kto m&oacute;wi, że w nim mieszka, powinien sam<span>&nbsp;</span><strong>tak postępować, jak On postępował</strong>.&rdquo;<span>&nbsp;</span></span>(1 Jana 2:1-6).&nbsp;<br /><br />Nie ma najmniejszych wątpliwości, że w powyższym wersecie chodzi o przykazania Jehoszua, kt&oacute;re przekazał nam od Boga, a nie, jak to niekt&oacute;rzy&nbsp;przekręcają o przykazania &bdquo;dekalogu&rdquo;.&nbsp;<br /><span style="color: #0000ff;"><br />&bdquo;Każdy,<strong><span>&nbsp;</span></strong>kto wierzy, iż Jezus jest Chrystusem, z Boga się narodził, a każdy, kto miłuje tego, kt&oacute;ry go zrodził, miłuje też tego, kt&oacute;ry się z niego narodził. (2) Po tym poznajemy, iż dzieci Boże miłujemy, jeżeli Boga miłujemy i przykazania jego spełniamy. (3) Na tym bowiem polega miłość ku Bogu, że się przestrzega przykazań jego<strong>, a przykazania jego nie są uciążliwe</strong>. (4) Bo wszystko, co się narodziło z Boga, zwycięża świat, a zwycięstwo, kt&oacute;re zwyciężyło świat, to wiara nasza. (5) A kt&oacute;ż może zwyciężyć świat, jeżeli nie ten, kt&oacute;ry wierzy, że Jezus jest Synem Bożym?&rdquo;</span><span>&nbsp;</span>(1 Jana 5:1-5).<br /><br />Przykazania Jego nie są uciążliwe, gdyż nie chodzi o przykazania i przepisy z kart Starego Testamentu, kt&oacute;rych było 613 i kt&oacute;re zdecydowanie były uciążliwe, tak że nikt nie był w stanie im wszystkim sprostać,<span>&nbsp;</span>o tym też wspominał apostoł Piotr, kt&oacute;ry wskazywał, że zar&oacute;wno Żyd&oacute;w, jak i pogan B&oacute;g<span>&nbsp;</span><span style="color: #0000ff;">&bdquo;<strong>oczyścił przez wiarę ich serca</strong>. (10) Przeto teraz, dlaczego wyzywacie Boga, wkładając<span>&nbsp;</span><strong>na kark uczni&oacute;w jarzmo, kt&oacute;rego ani ojcowie nasi, ani my nie mogliśmy<span>&nbsp;</span><span>unieść</span>?</strong><span>&nbsp;</span>(11) Wierzymy przecież, że zbawieni będziemy przez łaskę Pana Jezusa, tak samo jak i oni.&rdquo;</span><span>&nbsp;</span>(Dzieje 15:7-11).<br /><br />Natomiast wszystkie moralne prawa zar&oacute;wno z &bdquo;dekalogu&rdquo;, jak i&nbsp;reszty Prawa Mojżeszowego nigdy nie utraciły ważności - zostały przeniesione i umieszczone w Nowym Prawie Chrystusa, kt&oacute;re streszcza się w miłości do Jedynego Boga i bliźnich.<br /><span style="color: #0000ff;">&bdquo;Na tych dw&oacute;ch przykazaniach opiera się cały zakon i prorocy.&rdquo;<span>&nbsp;</span></span>(Mateusza 22:40).&nbsp;<br /><br /><span>Ludzie są ślepi i głusi - chcą trzymać się zakonu Mojżeszowego, a dokładniej tylko 10 przykazań &ndash; samowolnie wybierają sobie, kt&oacute;rych przykazań będą strzegli, a kt&oacute;rych nie.<br /></span><span>Z 613 przykazań wybierają sobie te, kt&oacute;re W ICH MNIEMANIU są najważniejsze &ndash; na przykład 10 z kamiennych tablic, chociaż były one zaledwie częścią całości &ndash; częścią daną na kamiennych tablicach i umieszczone&nbsp;</span>w Skrzyni Przymierza wyłącznie, jako<span>&nbsp;</span><strong>dow&oacute;d - świadectwo</strong><span>&nbsp;</span>zawarcia Przymierza:<br /><span style="color: #0000ff;">&bdquo;A gdy dokończył rozmowy z Mojżeszem na g&oacute;rze Synaj, dał mu dwie<span>&nbsp;</span><strong>tablice Świadectwa</strong>, tablice kamienne, zapisane palcem Bożym&rdquo;.</span><span>&nbsp;</span>(2 Mojżesza 31:18).&nbsp;<br /><br /><span style="color: #0000ff;">&bdquo;<span>A wziąwszy&nbsp;<strong>Świadectwo</strong>&nbsp;włożył je do Skrzyni, założył drążki u Skrzyni, a z wierzchu umieścił na Skrzyni wieko.&rdquo;</span></span><span>&nbsp;(2 Mojżesza 40:20).</span>&nbsp;<br /><br /></p>
<p>W skrzyni znajdowało się r&oacute;wnież złote naczynie z manną (2 Mojżesza 16:33-34) oraz laska Aarona (Hebrajczyk&oacute;w 9:3-4).</p>
<p>Wszystkie te przedmioty miały być<span>&nbsp;</span><strong>świadectwem dla przyszłych pokoleń</strong>, dlatego też Arka Przymierza jest nazywana r&oacute;wnież Skrzynią Świadectwa.<br /><br />Natomiast<span>&nbsp;</span><strong>zakon</strong><span>&nbsp;</span>- wszystkie<span>&nbsp;</span><strong>przykazania</strong><span>&nbsp;</span>zostały zapisane w<span>&nbsp;</span><strong>Księdze</strong><span>&nbsp;</span><strong>Zakonu</strong><span>&nbsp;</span>[Księdze Prawa]:<br /><span style="color: #0000ff;">&bdquo;Wtedy Mojżesz spisał wszystkie słowa Pana, a wstawszy wcześnie rano, zbudował ołtarz u st&oacute;p g&oacute;ry i postawił dwanaście pomnik&oacute;w dla dwunastu plemion izraelskich. Polecił też młodzieńcom z syn&oacute;w izraelskich złożyć ofiarę całopalenia, a ci zarżnęli cielce na rzeźną ofiarę pojednania dla Pana. Potem wziął Mojżesz połowę krwi i wlał do czaszy, a drugą połowę krwi wylał na ołtarz. Następnie wziął<span>&nbsp;</span><strong>Księgę Przymierza</strong><span>&nbsp;</span>i głośno przeczytał ludowi, ten zaś rzekł: Wszystko, co powiedział Pan, uczynimy i będziemy posłuszni&rdquo;</span><span>&nbsp;</span>(2 Mojżesza 24:4-7).&nbsp;<br /><br /><span style="color: #0000ff;">&bdquo;Weźcie<span>&nbsp;</span><strong>księgę tego zakonu</strong><span>&nbsp;</span>i poł&oacute;żcie ją z boku Skrzyni Przymierza Pana, Boga waszego, i niech będzie tam świadkiem przeciwko tobie (...)&rdquo;</span><span>&nbsp;</span>(5 Mojżesza 31:26).&nbsp;&nbsp;<br /><br />Wystarczy przeczytać 27 rozdział, księgi Kapłańskiej, aby zobaczyć, co między innymi zawierał zakon Mojżesza.&nbsp;<br /><br />Tablice z dziesięcioma słowami były jedynie<span>&nbsp;</span><strong>dowodem</strong><span>&nbsp;</span>&ndash;<span>&nbsp;</span><strong>świadectwem<span>&nbsp;</span></strong>zawarcia przymierza &ndash; nie były same w sobie<span>&nbsp;</span><strong>ponad prawem, czy ważniejszym prawem</strong>, była częścią większej całości &ndash; Księgi Prawa, kt&oacute;ra była zestawem praw - przykazań w liczbie 613.<br /><br />Dlaczego osoby kładące nacisk na zachowywanie Prawa Mojżeszowego nie stosują się na przykład do nakazu:<br /><span style="color: #0000ff;">&bdquo;<span>Nie będziesz się ubierał w mieszaną tkaninę z wełny i z&nbsp;lnu.&rdquo;</span></span><span>&nbsp;(5 Mojżesza 22:11)?</span><br /><br /><span style="color: #0000ff;">&bdquo;<span>A jeżeli kto popełni grzech, przekraczając bezwiednie&nbsp;<strong>kt&oacute;rekolwiek z przykazań Pańskich</strong>, kt&oacute;rych przekroczyć nie wolno, i ściągnie na siebie winę, i&nbsp;<strong>podlega karze za grzech</strong>,&rdquo;&nbsp;</span></span><span>(3 Mojżesza 5:17).</span>&nbsp;<br /><br /><span>Żal mi ludzi, kt&oacute;rzy nie chcą słuchać i podporządkowują się innym ludziom zamiast Panu, gdyż oni wciąż podlegają karze, bo chociaż wielu z nich m&oacute;wi o wierze i łasce, to nie przeszkadza im r&oacute;wnież głosić,&nbsp;że Prawo Mojżeszowe lub tylko część tego Prawa (10 przykazań) nadal nas obowiązuje.<br /><span style="color: #0000ff;">&bdquo;</span><span style="color: #0000ff;">Ktokolwiek bowiem zachowa cały zakon, a uchybi w jednym, stanie się winnym wszystkiego.&rdquo;</span>&nbsp;(Jakuba 2:10).<br /><br /></span><span style="color: #0000ff;">&bdquo;A oświadczam raz jeszcze każdemu człowiekowi, kt&oacute;ry daje się obrzezać, że powinien cały zakon wypełnić. (4)<span>&nbsp;</span><strong>Odłączyliście się od Chrystusa</strong><span>&nbsp;</span>wy, kt&oacute;rzy<span>&nbsp;</span><strong>w zakonie</strong><span>&nbsp;</span></span>(np. 10 przykazaniach)<span style="color: #0000ff;"><span>&nbsp;</span>szukacie usprawiedliwienia;<span>&nbsp;</span><strong>wypadliście z łaski.&rdquo;</strong></span><span>&nbsp;</span>(Galacjan 5:3-4).&nbsp;<br /><br />Takie osoby głoszą wbrew Prawdzie, że fundamentem przykazań jest 10 przykazań z g&oacute;ry Synaj.<br />Pr&oacute;bują gwałtem dostać się do Boga. Inną Drogą&hellip;<br /><span style="color: #0000ff;">&bdquo;<strong>Do czas&oacute;w Jana był zakon i prorocy</strong>, od tego czasu jest zwiastowane Kr&oacute;lestwo Boże i każdy się do niego gwałtem wdziera.&rdquo;</span><span>&nbsp;</span>(Łukasza 16:16).<span style="color: #0000ff;">&nbsp;</span><span style="color: #0000ff;">&nbsp;<br /><br /></span><span style="color: #000000;">Ojciec wywiesił wielką kartkę na bramie do Jego Kr&oacute;lestwa, gdzie napisał, że poprzez słuchanie, wiarę i naśladowanie Jego Syna we wszystkim, będziemy mogli stanąć przed Nim, jako święci i nienaganni i wypr&oacute;bowani, kiedy powr&oacute;ci.</span><span style="color: #0000ff;">&nbsp;<br /></span><span style="color: #000000;">Niestety nieposłuszeństwo to straszna plaga, miliardy ludzi nie czytają tej kartki na drzwiach lub nie chcą się zastosować do jej&nbsp;instrukcji. Nie uczą się&nbsp;na błędach innych:<br /><span style="color: #0000ff;">&bdquo;<strong>Posłuszeństwo<span>&nbsp;</span></strong><span>lepsze</span><span>&nbsp;</span>jest niż ofiara, a<span>&nbsp;</span><strong>uważne słuchanie</strong><span>&nbsp;</span>lepsze niż tłuszcz barani. (23) Gdyż nieposłuszeństwo jest takim samym grzechem, jak czary, a krnąbrność, jak bałwochwalstwo i oddawanie czci obrazom. Ponieważ<span>&nbsp;</span><strong>wzgardziłeś rozkazem Pana</strong>, więc i On wzgardził tobą&rdquo;</span><span>&nbsp;</span>(1 Samuela 15:22-23).<br /><br /></span></p>
<p><span style="color: #0000ff;">&bdquo;I gdybyście byli zrozumieli, co to jest: Miłosierdzia chcę, a nie ofiary, nie potępialibyście niewinnych.&rdquo;</span><span>&nbsp;</span>(Mateusza 12:7).</p>
<p><span style="color: #000000;"><br />B&oacute;g poddał Swojego Syna zakonowi nie po to, aby w ten spos&oacute;b zakon wywyższyć, lecz aby wykupić tych, kt&oacute;rzy zostali<span>&nbsp;</span><span style="color: #0000ff;">&bdquo;poddani w niewolę&rdquo;</span><span>&nbsp;</span><strong>zakonu</strong>.<br /></span><span style="color: #0000ff;">&bdquo;A m&oacute;wię: Dop&oacute;ki dziedzic jest dziecięciem, niczym się nie r&oacute;żni od niewolnika, chociaż jest panem wszystkiego, (2) ale jest pod<span>&nbsp;</span><strong>nadzorem opiekun&oacute;w</strong><span>&nbsp;</span>i rządc&oacute;w aż do czasu wyznaczonego przez ojca. (3) Podobnie i my, gdy byliśmy dziećmi, byliśmy<span>&nbsp;</span><strong>poddani w niewolę żywioł&oacute;w tego świata</strong>; (4) lecz gdy nadeszło wypełnienie czasu, zesłał B&oacute;g Syna swego, kt&oacute;ry się narodził z niewiasty i podlegał zakonowi, (5) aby<span>&nbsp;</span><strong>wykupił tych, kt&oacute;rzy byli pod zakonem,</strong><span>&nbsp;</span><strong>abyśmy usynowienia dostąpili</strong>. (6) A ponieważ jesteście synami, przeto B&oacute;g zesłał Ducha Syna swego do serc waszych, wołającego: Abba, Ojcze! (7) Tak więc już nie jesteś niewolnikiem, lecz synem, a jeśli synem, to i dziedzicem przez Boga.&rdquo;</span><span>&nbsp;</span>(Galacjan 4:1-7).&nbsp;<br /><br />Zostaliśmy uwolnieni, za cenę bardzo wysokiego okupu, aby w ten spos&oacute;b uzyskać pozycję wolnych syn&oacute;w. Dlatego pamiętajmy, że:<br /><span style="color: #0000ff;">&bdquo;<strong>Chrystus wyzwolił nas, abyśmy w tej wolności żyli</strong>.<span>&nbsp;</span><strong>St&oacute;jcie więc niezachwianie i nie poddawajcie się znowu pod jarzmo niewoli</strong>. (8) Namawianie takie nie pochodzi od tego, kt&oacute;ry was powołuje. (9) Trochę kwasu całe ciasto zakwasza. (13) Bo<span>&nbsp;</span><strong>wy do wolności powołani zostaliście, bracia</strong>; tylko pod pozorem tej wolności nie pobłażajcie ciału, ale<span>&nbsp;</span><strong>służcie jedni drugim w miłości</strong>. (14) Albowiem<span>&nbsp;</span><strong>cały zakon streszcza się w tym jednym słowie</strong>, mianowicie w tym: Będziesz miłował bliźniego swego, jak siebie samego. (18) A jeśli Duch was prowadzi, nie jesteście pod zakonem.&rdquo;</span><span>&nbsp;</span>(Galacjan 5:1,8,9,13,14,18).&nbsp;<br /><br />Bracia i siostry &ndash; nie pozwalajcie wkładać na siebie ludzkich łańcuch&oacute;w &ndash; jeżeli jesteście synami, to jesteście wolni, wszystko jest wasze, wszystko możecie &ndash; strzeżcie tego skarbu i wystrzegajcie się kwasu obłudnych ludzi, chcących was podbić w niewolę.<br /><span style="color: #0000ff;">&bdquo;Przeto, bracia, nie jesteśmy dziećmi niewolnicy, lecz wolnej</span>!&rdquo; (Galacjan 4:31).<span>&nbsp;<br /><br /></span><span>To nasz stosunek do sł&oacute;w i nauki Chrystusa, kt&oacute;rą przekazał nam od Boga, będzie podstawą do naszego osądu, a nie zachowywanie przykazań przekazanych przez Mojżesza, przez kt&oacute;rego B&oacute;g zawarł przymierze z narodem Izraela, a nie z nami:<br /></span><span><span style="color: #0000ff;">&bdquo;Kto mną gardzi i nie przyjmuje sł&oacute;w moich, ma swego sędziego:&nbsp;<strong>Słowo, kt&oacute;re głosiłem, sądzić go będzie w dniu&nbsp;ostatecznym;</strong>&nbsp;</span></span><span><span style="color: #0000ff;">(49)</span></span><span><span style="color: #0000ff;">&nbsp;bo ja nie z siebie samego m&oacute;wiłem, ale Ojciec, kt&oacute;ry mnie posłał, On mi rozkazał, co mam powiedzieć i co mam m&oacute;wić.&rdquo;</span></span><span>&nbsp;</span><span>(Jana 12:48-49).</span><span>&nbsp;<br /><br /></span><span>&bdquo;<span style="color: #0000ff;">Zaprawdę, zaprawdę, powiadam wam,&nbsp;<strong>kto słucha słowa mego</strong>&nbsp;i&nbsp;<strong>wierzy</strong>&nbsp;temu, kt&oacute;ry mnie posłał, ma żywot wieczny i nie stanie przed sądem, lecz przeszedł ze śmierci do żywota&rdquo;</span>&nbsp;(Jana 5:24).</span>&nbsp;<br /><br />Syn Boży powiedział:<span>&nbsp;</span><span style="color: #0000ff;">&bdquo;<strong>P&oacute;jdź za mną</strong>!&rdquo;</span><span>&nbsp;</span>(Łukasza 9:59).&nbsp;<br /><br />Co znaczy p&oacute;jść za Chrystusem?<span style="color: #800000;">&nbsp;<br /><br /></span>Znaczy być Mu<span>&nbsp;</span><strong>posłusznym:<br /></strong><span style="color: #0000ff;">&bdquo;Dlaczego m&oacute;wicie do mnie:<span>&nbsp;</span><span>Panie, Panie</span>, a nie czynicie tego, co m&oacute;wię?&rdquo;<strong><span>&nbsp;</span></strong></span>(Łukasza 6:46).<strong>&nbsp;<br /><br /></strong>Znaczy<strong><span>&nbsp;</span>postępować</strong>, tak jak On:<br /><span style="color: #0000ff;">&bdquo;Lecz kto<span>&nbsp;</span><strong>zachowuje Słowo jego</strong>, w tym prawdziwie dopełniła się miłość Boża. Po tym poznajemy, że w nim jesteśmy. (6) Kto m&oacute;wi, że w nim mieszka, powinien<span>&nbsp;</span><strong>sam tak postępować, jak</strong><span>&nbsp;</span><strong>On postępował</strong>.&rdquo;</span><span>&nbsp;</span>(1 Jana 2:5).<span style="color: #800000;">&nbsp;<br /><br /></span>Znaczy<span>&nbsp;</span><strong>myśleć</strong>, tak jak On:<br /><span style="color: #0000ff;">&bdquo;Ale my jesteśmy<span>&nbsp;</span><span>myśli Chrystusowej</span>.&rdquo;</span><span>&nbsp;</span>(1 Koryntian 2:16).&nbsp;<br /><br />Znaczy<span>&nbsp;</span><strong>wierzyć</strong>, tak jak On:<span style="color: #800000;"><br /></span><span><span style="color: #0000ff;">&bdquo;Tu się okaże wytrwanie świętych, kt&oacute;rzy przestrzegają przykazań Bożych i&nbsp;<strong>wiary Jezusa</strong></span></span><span>.&rdquo; (Objawienie 14:12).<br /><br /><strong>Wytrwać</strong>&nbsp;w Jego nauce, przykazaniach - w&nbsp;<strong>Słowie</strong>, kt&oacute;re, tak naprawdę jest Słowem Ojca:<br /><span style="color: #0000ff;">&bdquo;</span><span style="color: #0000ff;">Jeżeli&nbsp;<strong>wytrwacie w słowie</strong>&nbsp;<strong>moim</strong>, prawdziwie uczniami moimi będziecie (32) i&nbsp;<strong>poznacie prawdę</strong>, a prawda was wyswobodzi.&rdquo;</span>&nbsp;(Jana 8:32, por. Jana 14:15, 15:7-10).</span><span><br /><br /></span><span>Znaczy&nbsp;<strong>wytrwać</strong>, tak jak On&nbsp;we wszelkich&nbsp;<strong>pr&oacute;bach</strong>&nbsp;wiary:<br /></span><span><span style="color: #0000ff;">&bdquo;</span></span><span style="color: #0000ff;">Na to bowiem powołani jesteście, gdyż i Chrystus cierpiał za was, zostawiając wam przykład, abyście<span>&nbsp;</span><strong>wstępowali</strong><span>&nbsp;</span><strong>w jego ślady&rdquo;</strong></span><strong><span>&nbsp;</span></strong>(1 Piotra 2:21).&nbsp;<br /><br />Do końca:<br /><span style="color: #0000ff;">&bdquo;</span><span style="color: #0000ff;">I będziecie w nienawiści u wszystkich dla imienia mego, ale kto wytrwa<span>&nbsp;</span><span>do końca</span>, ten będzie zbawiony.&rdquo;</span><span>&nbsp;</span>(Mateusza 10:22).<span style="color: #800000;">&nbsp;<br /><br /></span>Znaczy cały czas mierzyć swoją wiarę i postępowanie jedynym miernikiem - Słowem Bożym &ndash; sprawdzając siebie samego - przyr&oacute;wnując do naszego jedynego Nauczyciela:<br /><span style="color: #0000ff;">&bdquo;<span>Poddawajcie samych siebie pr&oacute;bie, czy trwacie w wierze,&nbsp;doświadczajcie&nbsp;siebie; czy nie wiecie o sobie, że Jezus Chrystus jest w was? Chyba żeście pr&oacute;by nie przeszli.&rdquo;</span></span><span>&nbsp;</span><span>(2 Koryntian 13:5).</span>&nbsp;<br /><br />Prosić Pana &ndash; Syna Bożego o pomoc, wsparcie, a przede wszystkim Boga Ojca w Jego imieniu:<br /><span style="color: #0000ff;">&bdquo;Wszakże każdy, kto będzie wzywał imienia Pańskiego,<span>&nbsp;</span><span>zbawiony będzie</span>.&rdquo;</span><span>&nbsp;</span>(Dzieje 2:21).&nbsp;<br /><br />Żal mi os&oacute;b, kt&oacute;re głoszą, że fundament ich wiary to 10 przykazań, gdyż nie słyszą, jak B&oacute;g wyraźnie powiedział, że<span>&nbsp;</span><span style="color: #0000ff;">&bdquo;<span>fundamentu innego</span><span>&nbsp;nikt nie może założyć opr&oacute;cz tego, kt&oacute;ry jest założony, a kt&oacute;rym jest Jezus Chrystus&rdquo;&nbsp;</span></span><span>(1 Koryntian 3:11).</span><span>&nbsp;<br /><br /></span><span>Fundament - życie, nauka, słowa &ndash; wiara i przykazania, kt&oacute;re nam dał Syn Boży od Ojca, ustanawiając z nami NOWE PRZYMIERZE&hellip;<br /></span><span><span style="color: #0000ff;">&bdquo;Takie zaś jest przymierze, kt&oacute;re zawrę z domem Izraela po upływie owych dni, m&oacute;wi Pan: Prawa moje włożę w ich umysły i na sercach ich wypiszę je, i będę im Bogiem, a oni będą mi ludem.&nbsp;</span></span><span><span style="color: #0000ff;">(13)</span></span><span><span style="color: #0000ff;">&nbsp;Gdy m&oacute;wi: Nowe, to uznał&nbsp;<strong>pierwsze za przedawnione</strong>; a to, co się przedawnia i starzeje,&nbsp;<strong>bliskie</strong>&nbsp;<strong>jest zaniku.</strong>&nbsp;</span></span><span>(Hebrajczyk&oacute;w 8:10, 13).</span><span>&nbsp;<br /><br /></span><span><span style="color: #0000ff;">&bdquo;Skoro bowiem zmienia się kapłaństwo, musi też nastąpić&nbsp;<strong>zmiana zakonu</strong></span></span><span>.</span><span><span style="color: #0000ff;">(18) A przeto&nbsp;<strong>poprzednie przykazanie zostaje usunięte</strong>&nbsp;z powodu jego słabości i nieużyteczności, (19) gdyż zakon nie przywi&oacute;dł niczego do doskonałości, z drugiej zaś strony wzbudzona zostaje lepsza nadzieja, przez kt&oacute;rą zbliżamy się do Boga.&rdquo;</span></span><span>&nbsp;</span><span>(Hebrajczyk&oacute;w 7:12, 18-19).</span><span>&nbsp;<br /><br /></span><span style="color: #0000ff;">&bdquo;Tak więc<span>&nbsp;</span><strong>zakon</strong><span>&nbsp;</span>był naszym przewodnikiem do Chrystusa, abyśmy z wiary zostali usprawiedliwieni. (25) A gdy przyszła wiara, już<span>&nbsp;</span><strong>nie jesteśmy pod opieką przewodnika</strong></span>.&rdquo;<span>&nbsp;</span>(Galacjan 3:24-25).&nbsp;<br /><br />Musimy pamiętać o tym, że przestrzeganie przykazań (Jehoszua i apostoł&oacute;w) jest naturalnym efektem naszej nowej natury w Chrystusie &ndash; naszego codziennego świętego życia &ndash; dążenia do uświęcenia, odnawiania się w sile pobudzającej umysł (Efezjan 4:3-4), a nie środkiem dzięki kt&oacute;remu będziemy usprawiedliwieni.<br />Jedynie potwierdzamy czynami naszą WIARĘ, udowadniając samym sobie, że nasza wiara nie jest martwa (Jakuba 2:26), że nie jesteśmy jedynie słuchaczami oszukującymi samych siebie (Jakuba 1:22).<br />Jedynie Chrystus był sprawiedliwy przed Bogiem, a Jego sprawiedliwością (Jeremiasza 23:6) zostaliśmy obdarzeni my &ndash; kt&oacute;rzy WIERZYMY,<span>&nbsp;</span><span style="color: #0000ff;">&bdquo;gdyż wszyscy zgrzeszyli i brak im chwały Bożej, (24) i są usprawiedliwieni darmo, z łaski jego, przez odkupienie w Chrystusie Jezusie (27) Gdzież więc chluba twoja? Wykluczona! Przez jaki zakon? Uczynk&oacute;w? Bynajmniej, lecz przez zakon wiary&rdquo;.</span><span>&nbsp;</span>(Rzymian 3:23,27).<br /><br /><span style="color: #0000ff;">&bdquo;Albowiem łaską zbawieni jesteście przez wiarę, i to nie z was: Boży to dar; (9) nie<span>&nbsp;</span><span>z uczynk&oacute;w</span>, aby się kto nie chlubił.&rdquo;</span><span>&nbsp;</span>(Efezjan 2:8).&nbsp;<br /><br /><span style="color: #0000ff;">&bdquo;Wiedząc wszakże, że człowiek zostaje usprawiedliwiony nie<span>&nbsp;</span><span>z uczynk&oacute;w</span><span>&nbsp;</span>zakonu, a tylko przez wiarę Chrystusa Jezusa, i myśmy w Chrystusa Jezusa uwierzyli, abyśmy zostali usprawiedliwieni z wiary Chrystusa, a nie<span>&nbsp;</span><span>z uczynk&oacute;w</span><span>&nbsp;</span>zakonu, ponieważ<span>&nbsp;</span><span>z uczynk&oacute;w</span><span>&nbsp;</span>zakonu nie będzie usprawiedliwiony żaden człowiek.&rdquo;</span><span>&nbsp;</span>(Galacjan 2:16).&nbsp;<br /><br /><span style="color: #0000ff;">&bdquo;Nie odrzucam łaski Bożej; bo jeśli przez zakon jest sprawiedliwość, tedy Chrystus daremnie umarł.&rdquo;</span><span>&nbsp;</span>(Galacjan 2:21).&nbsp;</p>
<p><span style="color: #ffffff;"><strong><span style="font-size: 14pt;">.</span></strong></span></p>

  
</br></br>
<p style="text-align:left;"><a href="https://mojabiblia.github.io/j" style="text-decoration:none;"> ↞ Spis treści </a></p>
</br>

</br>
<hr />
<p><em>kopia strony: <a href="https://jehoszua.ddv.pl/readarticle.php?article_id=74" style="text-decoration: none;">https://jehoszua.ddv.pl/readarticle.php?article_id=74</a> Wszelkie prawa autorskie należą się autorowi tej strony</em></p>
<hr />


<p style="text-align:right;margin:1px;margin-right:10px">
<!-- hitwebcounter Code START -->
<a href="https://www.hitwebcounter.com" target="_blank">
<img src="https://hitwebcounter.com/counter/counter.php?page=7883838&style=0007&nbdigits=7&type=page&initCount=0" title="Free Counter" Alt="web counter"   border="0" /></a> 
</p>
<p style="text-align:right;font-size:8pt;margin:1px;">zf1509038f8z</p>
</div>
</body>
